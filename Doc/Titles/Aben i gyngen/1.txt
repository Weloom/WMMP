Jeg er på et sengeafsnit på hospitalet hvor jeg arbejder. Foran mig sidder en hund og piber imens den prøver at finde sig tilrette i en hospitalsseng som ikke har nogen madras. En kvinde gemmer sig bag gardinerne ved vinduerne ud mod gårdhaven. Hun fniser og hvisker, men til en anden, som jeg ikke kan se. Jeg kan høre sygeplejersken kommer trippende ned ad gangen. Jeg venter, men hun kommer ikke ind. Hun kommer ikke nærmere.
Er jeg lige vågnet? Det er som om jeg har ligget og stirret frem for mig i et døgn og først nu opdaget, at jeg er vågen.
Fødderne ud først, så vrider han sin overkrop ud af dynerne og hænger på sengekanten i et minuts tid. Kun kaffe giver mening nu. Gonzo prøver at ryste drømmen af sig. Hans hovedet er tungt og kaffen blev for tynd. Hvad er der med Isabella? Hvordan kan der gå to dage hvor jeg ikke har hørt fra hende og hvorfor kan jeg ikke tage mig sammen til at ringe til hende? Hvorfor ringer jeg ikke bare nu? Hvorfor sku' jeg?  
Han synes at hun er en smuk kvinde. Hun passer til ham. I sine tanker har han altid et lille billede af Isabella. Han kan altid se lidt af hende, uanset hvad han ellers laver. Hendes kjoler, hendes smil, skikkelsen og hendes fine og finurlige manerer? Hun burde have ringet. 
Gonzo er tredive og ok. Han er portør og ramt af en gal hund. Men det er søndag og han har fri og hvis han ikke skal ende foran fjernsynet, så må han ud. Isabella har lært ham at bruge byens museer og han er begyndt at benytte dem som en kultiveret måde at surfe på, på samme måde som han ellers ville sidde og surfe retningsløst rundt på nettet eller foran tv'et.
Den lille foyer ved indgangen lugter af råddent træ. Det er ikke en grim lugt, men minder ham om duften i de svenske skove. Hans forældre havde sommerhus oppe i Halland og lugten frembringer billeder fra deres gåture i skovene. Han hænger sin frakke i garderoben og går op til receptionen for at købe entré. En lyshåret pige tager imod betaling og byder ham velkommen med professionel piget imødekommenhed. Lidt æggende og lidt irriterende.
Programmet er moderne og giver ikke nogen mening. Pamfletten som han fik i hånden sammen med billetten er for omstændeligt til Gonzo og han har ikke roen, til at læse titlen på udstillingen til ende. Efter at have cirklet rundt om det samme sludder i få minutter, opgiver han og går ned til caféen i underetagen. En croissant giver mere mening lige nu. Avisen er fra fredag, bagværket er god, men kaffen er lunken. Han hænger over de gamle nyheder i lidt tid og læser overskrifter. Han har fundet en plads hvor lyset falder ind og spejler sig i cafébordets blanke overflade, og hvor han kan sidde uforstyrret. Tidligt på dagen er der ikke mange mennesker og det er svært at forstå hvordan kaffen allerede kan være lunken.
Det er som om Gonzo ført er kommet hjem nu. Han kan ikke huske hvordan han kom her hen, men han kan mærke at bitterheden er ved at fortage sig, og lysten til at virke er vendt tilbage, så han samler sine ting og begiver sig op til udstillingsrummene ovenpå. Opstemtheden varer kort. Ovenpå bevæger han sig lidenskabsløst igennem udstillingsrummene uden helt præcist at forstå hvad han foretager sig.
I bunden af hovedsalen står et halvanden meter højt legestativ fra helvede, opført i overmalet træ og armeringsstål. Fra stålet hænger små gynger med chimpanser skåret i træ. Gonzo går nærmere for at studere deres grinende ansigter der er malet op med kraftige farver. Dyrene ser ud som om de skriger, men ligesom resten af installationen, ligesom udstillingsrummet med sit høje loft, ligesom hele udstillingsbygningen, synes de at være stivnet midt i en bevægelse. Som om det hele skulle have været et helt andet sted end lige her, hvis ikke en kraft havde stoppet det hele. Uden at tænke nærmere over det, skubber Gonzo til en af gyngerne, med den formodning at den vil svinge som en rigtig gynge. Aben i gyngen svinger frem, tilbage og falder til gulvet med en høj metallisk lyd. Gonzo samler dyret op og sætter det på plads. Først i det øjeblik går det op for ham hvad han har gang i. Han har pillet ved udstillingen. Som et dumt barn, kigger Gonzo rundt i rummet og regner med at blive nedstirret af den nærmeste kustode eller en forarget museumsgæst, men der er ingen der ser på ham.
Gonzo skynder sig langsom videre. Imens han krydser rundt imellem udstillingen øvrige genstande observerer han de menneskerne omkring ham. Hverken kustoder eller gæster synes at være interesseret i ham og han falder langsom til ro. Som en tyv bevæger han sig roligt tilbage til åstedet. Han skammede sig som var han blevet taget i at onanere på toilettet, men nu står han her igen. Gonzo skubber forsigtigt til den samme gynge igen. Den vipper uden at falde af. Gonzo tager gyngen af. Den ligger tungt i hånden. Den er umådelig grim, men den er alligevel rar at holde om. Der er stille omkring ham, han lytter som om han ville kunne høre hvis øjne var rettet imod ham.  Han fører hånden ind til brystet og træder varsomt væk fra værket. Han venter nogle sekunder og skubber til sidst gyngen ned i bukselommen i én rolig bevægelse. Gonzo forlader rummet langsomt og forsvinder dybere ind i skoven. Han skrider hovedsalen af i bløde buer, så han kan observere menneskene bag sig, uden at skulle vende sig. Han går så langsomt som det er menneskeligt muligt, han løber, uden at nogen kan se det. Kustoderne passer deres arbejde og gæsterne prøver på, at få noget ud af billetten, men Gonzo er ikke en kunstgenstand og ingen ser på ham. Gyngen med chimpansen stikker og bider ham i låret. Snart begynder primaten at skrige ad ham. Han føler at han koger fra inderst til yderst og fremmedgørelsen over for hans egen handling synes at skille ham fra hans egen krop.
Lydene fra gæsternes rolige skridt, ekkoet der løber over udstillingsrummenes høje lofter, højlydt sludren fra de tilstødende rum og hvidt, hvidt i hvidt. Det er måske halvtreds minutter siden at Gonzo indsnusede lugten af råddent træ i foyeren, da han ankom, men nu synes det at være et år og en personlighedsforstyrrelse imellem ham og udgangen. Isabella? Jeg fryser. Hvis jeg havde min jakke lige nu, ville jeg rulle mig sammen i den og gemme mig, måske under et bord. Jeg står her lyslevende midt i larmen, og alligevel er det som om at der er en stiplet linje omkring mine fødder, og jeg kan blive klippet ud når som helst. 
Langsomt får Gonzo flyttet sin krop tilbage igennem museets udstillingsrum i retning af udgangen. For enden af det sidste rum står en tom hospitalsseng. Han er stoppet op ved siden af en gruppe franskmænd der sludrer ugenert. En kustode træder ind i salen fra den modsatte ende og går ham i møde med små hastige skridt. Hun er lav og tæt, klædt i sort uniform med museets røde emblem på brystet. Hun har briller og tasken med walkie-talkien dingler ivrigt mod hendes lår imens hun går. Larmen fra hendes hårde hæle minder om noget. Gonzo forsøger at undgå hendes blik. Han søger væk, over hendes skulder og ud i rummet. Det giver ikke mening, at han skulle blive konfronteret netop nu, alligevel giver det mening, men nu er det urimeligt. Det er som om franskmændene råber ham ind i øret, kustodens, alle gæsternes fodtrin fylder rummet. Kustoden ser ham i øjnene og det er alt. Der sker ikke mere. Hun går forbi ham og videre ind i salen som Gonzo netop er kommet fra.
Da han træder ud i den lille foyer med udgangen, føler han ikke at han ankom samme dag. Han kan hverken genkende lyset fra gaden eller pigen ved skranken. Han kan ikke genkende farverne på væggene og han kan ikke huske hvordan hans jakke så ud, men her lugter af råddent træ.
- Undskyld mig, undskyld mig, har du tid et øjeblik, jeg tror det er ret vigtigt.
- Jeg tror at eet af kunststykkerne inde fra hovedsalen er blevet vandaliseret af en af gæsterne. Jeg så en fyr gå frem og tilbage flere gange, og han pillede ved installationen og nu tror jeg endda at der mangler noget på den.
- Hvilken installation taler du om?
- Den store ting med jernpindende og dyrene.
- Du mener den af Jan Verdel? Den hvor der sidder små dyr på?
- Jo det tror jeg nok, den har en masse farver og jernpinde i sådan et gitter.
- Jo, det er Jan Verdels ”Dårlige dag”. Hvordan så han ud? Annemette?! Annemette, der er nogen der har ødelagt noget. Kan du gå ind i Verdels sal og tjekke Dårlig dag? Der skulle være revet noget af, og tjek også de andre værker?! Thomas?! Thomas, kommer du lige herover i en fart?!
Gonzo har fået sin jakke på og har vendt sig om for at gå, men er standset ansigt til ansigt med de mennesker der snakker om ham. Det er den samme pige i receptionen som da han ankom. Han genkender ikke gæsten, men hun virker vred, nydeligt klædt, hun bestrider sikkert en form for lederstilling et eller andet dejligt sted. Han ser både gæsten og receptionisten i øjnene. Han kan ikke holde ud at folk ser så oprørte ud, uden at sige noget, og der er ubærligt, at der ikke sker noget. Det går det op for Gonzo, at de ikke rigtigt ser på ham af nogen speciel grund. De kigger fordi han kigger på dem. Thomas, som er en af vagterne, kommer hastende ind fra salen. Han kaster et flygtigt blik på Gonzo og henvender sig så til den unge receptionist. Gonzo drister sig til, at kigge væk. Efter en kort ordveksling forsvinder både Thomas, receptionisten og gæsten ind i salen. Han vender sig mod hoveddøren, åbner den og træder ud i den kolde luft og larmen fra gaden. Døren glider langsomt i bag ham, imens hans haster kontrolleret ned af de få trapper til gadeplanet. Da han er nede, vender han sig om. Thomas er tilbage og har taget opstilling på indersiden af døren. Først kaster han et flygtigt blik hen over hovedet på Gonzo ud over gaden. Så vender han sig bort og spærrer udgangen fra museet.
Gonzo er begyndt at gå. Med hovedet bøjet bevæger han sig igennem hovedgadens mylder af fremmede mennesker. Han har trukket frakken sammen omkring sig og holder den samlet på maven med venstre hånd imens den anden leder efter en naturlig plads langs siden, uden at ramme den grinende primat. En kvinde bevæger sig ind foran ham og Gonzo forsøger at komme udenom hende, men hun synes ikke at læse hans hensigt og bliver i stedet ved med at være i vejen. Han forsøger irriteret at undgå, at ramle ind i hende. Gonzo bliver forskrækket da kvinden ikke bare går forbi, men derimod griber fat i ham. Hvorfor griber en fremmed kvinde fat i ham, er hun sindssyg, er det den ophidsede gæst fra museet? 
- Hold da op skat hvor har du travlt. Jeg havde ellers håbet at vi kunne tage herned sammen, men nu er du måske allerede på vej hjem?! Nårh søde, forskrækkede jeg dig? Genkendte du mig slet ikke, eller du gik måske i dine egne tanker?
Isabella kysser ham lige ved siden af munden, trækker hovedet tilbage og ser på ham, imens hun holder ham i begge hænder. Gonzo synes hendes øjne er enorme, og for første gang kan han se at hendes iris faktisk har et grønt skær, lige som hun altid har sagt. Gonzo begynder at sige noget, men han kan ikke høre sig selv. Støjen fra mareridtet bag ham overdøver ham og han føler at chimpansen griner af ham nede fra lommen. Måske er det ham den har grinet af hele tiden?
Han havde spurgt om de havde en aftale, og hun svarer ham.
- Nej ikke rigtigt, men vi har da snakket om at vi kunne tage herover sammen, men det er fint nok.
- Nej, det er da rigtig nok, det tænkte jeg ikke på. Det var også meningen at jeg ville ringe til dig.
- Det måtte du også godt have gjort, men jeg har sovet til sent. Men nu er jeg tilbage og du har mig helt for dig selv. Hun står og vugger med hofterne som var hun en gave der godt kunne tænke sig at blive pakket op.
- Jeg skulle være taget med dig, skulle jeg ikke?
- Jo, det skulle du Gonzo.
===
I parken bag museet, går en familie og nyder det milde vejr.
- Se mor, det er en abe.
- Hvad siger du skat? Er det en abe? Hvor?
- Der, oppe i træet. Der sidder en abe i en gynge.
- Ja det gør der da også. Hvor er den dog grim.
- Ja, adr! Den griner af os.
