Læge på Onkologisk afsnit Michelle træder til side for en sygeplejerske der storsmilende forlader stue 12B. De hilser hurtigt og veksler et par indforståede blikke. Inde på stuen er Jacques netop kommet tilbage fra undersøgelse. Jacques' veninde Britta og portøren er også til stede. Britta er en høj og elegant kvinde. Hun står og arrangerer tingene på sengebordet med hurtige bevægelser. Lidt tilfældigt flytter hun briller, et par magasiner, en pakke med pastiller, mobil, ting og sager. Hun krammer larmende et stykke papir sammen, imens hendes øjne springer fra ting til ting og videre til sin sensommers kærlighed. 
Jacques sidder endnu i sin kørestol og snakker lystigt med portøren, som har stillet sig op af et skab med korslagte arme, for at have øjenkontakt med patienten. Jacques føler sig egentlig træt, men mander sig op, dels af standhaftighed og for ikke, at skulle se på bekymrede miner. Han er opmærksom på, at se rask ud og nægter at bære hospitalets farver, selvom han er indlagt. I dag har han en kortærmet hvid skjorte på, grønne chinoer og sejlersko, men ansigtet er blevet tyndere og renderne om øjnene er ildrøde.
"Der har vi jo overformynderiet!" Udbryder Jacques ved synet af Michelle og løfter hånden i en overdreven gestus. Jacques har ikke humor, men han klarer sig ved sin kejtede charme. Han har gjort det til en sport at finde på et nyt øgenavn til sin læge hver gang de mødes og alle omkring ham fniser godmodigt af hans klodsede humor.
"Min ynglings patient! Det er også dejligt at se dig."
Michelle smiler hurtigt til Portøren og Britta, imens sengeafsnittes øvrige to mandlige beboere, forsøger at deltage, med lige store smil og interesserede blikke.
"Holder du hof, Jacques? Du ved godt, at du er en belastning for afdelingen, sådan som du holder vores personale hen."
Portøren fanger hentydningen og retter sig op, parat til at komme videre.
"Har du brug for min hjælp til at komme ud i besøgsstuen senere?" spørger han Jacques.
"Nej, det er fint Jan. Bentøjet fejler jo ikke noget og jeg har brug for at bevæge mig. Men tak min ven."
Kaptajnen rejser sig roligt fra kørestolen og læner sig til sengebordet et øjeblik. Han flytter lidt rundt på tingene som Britta allerede har, imens alles øjne hviler på ham. 
"Ok, så ses vi. Du mangler stadig at fortælle om Baffin bugte kaptajn," siger Jan og giver en amatøragtig honnør, inden han forsigtigt tager kørestolen væk.
"Det skal vi nok nå min ven, jeg løber jo nok ikke nogen steder foreløbig."
Sengeafsnittets øvrige beboere jubler inde i dem selv ved udsigten til endnu en sømandshistorie fra kaptajnen. Hvor usandfærdige de end til tider synes.
Imens portøren forlader stuen, samles lægen og Britta om Jacques, som har sat sig på sengekanten, for at hvile sine ben. Michelle sænker stemmen.
Phillip kan se Herlev hospital og gør klar til, at trække af mortervejen. Britta krammer og ruller plastikposerne som hun har i hånden imens hun lytter til lægens forklaringer, som er blevet for uvedkommende for Jacques' opmærksomhed. I stedet regner Jacques på hvornår han kan forvente at se sin knægt. 
"Omtrent 14:15. Om tolv minutter."
Jacques er allerede nervøs.
