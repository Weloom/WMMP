"Det begynder at give mening," siger Henrik.
"Ja ikke sandt?! Det er rigtigt at markedet er mættet, men med disse nye leveringsaftaler, kommer der jo også ny trafik til. De forskellige stater, slås indbyrdes om at tiltrække turisttrafikken. Så selv hvis det bliver en underskudsforretning, bliver det havnene der kommer til at betale prisen, ikke underleverandørerne … eller os." 
Phillip kan lide den måde René inddrager Henrik og ham selv i sine ideer. Phillip er ligeglad med om René har ret, det er måden han viderebringer sin overbevisning om forretningsideen, uden at omklamre den som hans ejendom. Phillip har observeret hvordan Renés omgængelighed også har smittet af på Henrik. Talknuseren der så ofte kaster om sig med selvdestruktiv ironi, for at virke ufarlig, har hele aftenen været betydeligt mere angegeret og skarp end han plejer.
Efter fire timers arbejde, hvor de havde nippet til de obligatoriske bløde og lunkne pizzaer, havde de tre kolleger brug for at forkæle sig selv. Phillip valgte at lyve om, at han var kommet i egen bil, da René tilbød den første whisky - En brunstig Lagavulin. Nu kan han ikke huske hvad han har i glasset. Han går ud på altanen, for at ryge en smøg. Lyden af Eminem og Rihanna forstummer da Phillip trækker den store skydedør til. Han nyder måden den ruller let på plads med et metallisk klik. Det er koldt og blæsende så højt over Rødovre. Med smøgen i den ene hånd støtter han sig til gelænderet med den anden. Håndlisten svulmer i hans hånd og han kan mærke, at han er blevet fuld. Stuens tryghed blæser ud af ham, inden han kan nå at fortryde at han gik udenfor. Phillip er svimmel og én for én går låsene til hans underverden op, og alt hvad han ikke har brug for at tænke på, kommer tilbage. Forvirringen som hans far efterlod ham med ugen forinden, har rumsteret i hans kranie, og flere gange har han taget tilløb til at besøge ham, men lige nu har han mest løst til at skrige af ham. Faktisk har han lyst til at skrige af alle. Den rå vind og det dybe fald ned i Rødovres tage, har hensat Phillip i en utryg tilstand, som han må tvinge sig selv ud af, af frygt for at gøre skade på sig selv.
Stuen er tom da han kommer ind. René og Henrik står og snakker inde i en slags garderobe ude i entréen, som Phillip ikke har lagt mærke til. Da Phillip går nærmere, vinker Henrik ham energisk nærmere.
"Phillip, nu skal du se her. Det her er helt sindssygt!"
Da Phillip træder ind i garderoben, står René og smiler skælmsk, imens Henrik er ét stort smil. Foran dem hænger et stort sikringsskab og afslører en række rifler, flere pistoler og automatvåben. To voksne mænd med overdrevne smil, i en lille garderobe fyldt med våben og gamle jakkesæt er en Kafkask oplevelse. 
"Hvor har du dem fra?" spørger Phillip i et mistænksomt tonefald.
"Hvad mener du? Jeg har købt dem," siger René lidt ramt.
"Han har våbentilladelse Phillip. Rolig, det var også det første jeg spurgte om," supplerer Henrik muntert for at aflade stemningen.
"Nåh ja, selvfølgelig, det er bare overraskende. Jeg tror ikke at jeg nogensinde har holdt et våben, og så har du endda maskingeværer?!"
"Nej, det er nu en maskinpistol," retter René og tager en Uzi ned fra væggen, hvor den er fastgjort med to kraftige plastikklemmer.
"De automatiske våben er samleobjekter og de er altså ikke funktionsdygtige. Men pistolerne er, og riflerne også, selvfølgelig." 
Henrik og Phillip står og glaner over rækken af våben. Der er seks rifler, fire pistoler og en samling af otte forskellige halvautomatiske våben, som rigtig nok har et antikvarisk præg. I bunden af skabet står der stabler af ammunitionsæsker i forskellige farver og størrelser.
"Der mangler én" påpeger Phillip studst, og peger på en tom plads i bunden af sikringsskabet.
"Nej, den mangler ikke. Jeg er i gang med at rense den. De skal alle tjekkes løbende. Den slags maskiner kan holde evigt, men selv hvis man ikke benytter dem, skal de renses og tjekkes løbende."
Tilbage i sofaen falder snakken på Renés opvækst. Phillip havde tænkt, at Renés våbensamling var et udtryk for en forskruet fetich, men det viser sig, at René er yderst kompetent og kultiveret i forhold til skydevåbnene. Sikringsskabet er åbenbart lovpligtigt og René gør sig umage for at indgyde dem den største respekt for skydevåbnene, i en grad der irriterer Phillip.
"Hvor længe har du så skudt?" spørger Henrik.
"Lige siden jeg var lille. Måske otte år eller sådan noget. Da tog min far mig med på jagt."
"Er han inden for militæret eller sådan noget?" Spørger Phillip.
"Nej da!" René ser helt forkert ud. 
"Nej, min far var skovfoged. … Vi havde en lille gård i Næstved og min far arbejdede blandt andet for Gavnø slot, og så tog han mig med på jagt. Han var en meget dygtig mand … og vellidt. Så vi blev også bare inviteret til at deltage … når der var jagt ved for eksempel Ledreborg, eller i Dyrehaven."
"Vi?" Spørger Phillip igen mistænksomt.
"Ja, selvfølgelig ikke da jeg var otte, men senere. Jeg har også jaget i Canada, og det var en stor oplevelse, som jeg er taknemmelig for at have oplevet."
René bliver tænksom et øjeblik.
"I det hele taget kan jeg takke min far for en fantastiks barndom."
Renés fortællinger om sin barndom vækker billeder og fornemmelser af fugtige moser, dybe skove, den raslende lyd fra gummistøvler der skridter igennem underskoven og lyden fra stille regn, der preller af på brede jagthatte. Duften af mos og stilheden der vokser sig tyk og fed, imens jægeren venter på sit bytte.
Billedet af René som person passer slet ikke til Phillips oprindelige opfattelse af manden, som han så for første gang for lidt over en uge siden. René fortæller om sin tid i London, hvor han bliver uddannet i shipping branchen og siden begynder at arbejde for rejsebranchen. Imens leder Phillip ærgerrigt efter pointer, der kan få hans eget billede til at passe på René. Phillip har snesevis af spørgsmål, som han ikke tør stille, for her er hverken billeder af børn, eller en kvinde og Renés historier synes, at spænde over længere tid end en simpel mand kan nå at leve.
"Lever din far stadig?" afbryder Phillip endeligt.
"Nej, han er død. Det er mange år siden. Jeg har stadig min mor. … Hvad med dig?"
Renés spørgsmål kommer som en overraskelse for Phillip, og han bliver så perpleks, at han simpelthen nægter at svare. René opfanger den uro, som han har vækket hos Phillip og vælger derfor at fortsætte, uden at vente på et svar.
"Min far var som skabt af den sjællandske muld. Sådan er jeg slet ikke. Jeg er meget mere som min mor. Nok lidt mere … simpel! … Han var også den åndelige type. Han sagde tit, at jeg skulle huske at drømme. Ikke om store ting. Jeg skulle bare huske at drømme. Drømme giver håb og tro. Tro på livet og tillid til andre. … Det har givet mig meget."
"Skål for det!" Siger Henrik, løfter sit whiskyglas, smiler bredt og bunder.
Phillip bliver irriteret på Henrik og hans overfladiske kommentar. Phillip er kommet til at spejle sin egen tilværelse i Renés, og hvor René taler om håb, ser Phillip tomhed, og hvor Phillip håbede at se en taber eller sjuft, står et kærligt og samvittighedsfuldt menneske, som han bare ikke forstår.
Imens René har talt, har Phillip lokaliseret den pistol som manglede i sikringsskabet. Den ligger i reolsystemet på en lille pude af sammenfoldet køkkenrulle. Da René rejser sig, for at lave nogle espressoer, vælger Phillip samtidigt, at går hen til reolen for at samle revolveren op. Den er tungere end han havde regnet med. René indser for sent hvad Phillip foretager sig.
"Hey, pas lige på med den der!" Renés tone er brysk, men Phillip ignorerer ham. Han er fascineret af at stå med en pistol i hånden. 
"Er den ladt?"
René svarer ikke, men veksler i stedet blikke med Henrik.
"Hvor sætter man patroner i?" Phillip vender pistolen akavet, og kigger op under grebet, for at se på magasinet.
"Vil du ikke være sød at passe lidt på," gentager René høfligt, men hans tone begynder, at irritere Phillip, som udmærket ved, at han har overskredet Renés grænse. 
"Rolig, der sker jo ikke noget. Er den ladt?" Gentager Phillip uden at forvente et svar. Han undersøger fortsat pistolen. Der står "WALTHER" i et banner, som slynger sig på siden af pistolens løb tæt ved mundingen. Den er matsort og kantet. 9mm. Ved et tilfælde finder han udløseren til magasinet, som falder ud fra bunden af håndtaget. Han griber det imellem sin albue og torsoen. Han kan se at det er tomt.
"Den er tom. Er det ikke noget med, at der også sidder én i kammeret eller sådan noget?" Tænker Phillip ved sig selv.
"Den er ikke ladt. Jeg har lige renset den."
"Så jeg kan godt gøre sådan her?" Phillip drejer pistolen rundt og fører den op til sin mund, som om han ville drikke af en flaske, med et forkrampet tag om revolveren og med en finger på ydersiden af aftrækker bøjlen. Mødet med pistolen og det, at have den så tæt på sin mund, er en fantastisk følelse. Phillips mordfantasier har altid omfattet en pistol i munden. Han kan se den røde hals og ganen lyse op inden i ham. Det perverse forhold imellem hans kød og pistolens hårde munding, som stinker af olie og metal. Han fører mundingen lidt ind i munden. Hans hals snurrer sig sammen. Phillip ignorerer det - prøver at slappe af i svælget og velkomme våbnet.
Han tager den hurtigt ud igen og sluger en mængde spyt, der har samlet sig i undermunden. 
"Så jeg kan bare trykke på aftrækkeren … og så sker der ikke noget. Kan jeg?"
Phillip ved godt at han tester Renés tålmodighed, men han vil skide på det, han må vide hvor langt han kan komme. Henrik siger et eller andet om Whisky og René forsvinder ud af Phillips synsfelt. Phillip ignorer dem alle i disse sekunder. Han skal nok samle situationen op, når han er klar til det. 
"Der er ingen patroner i, så jeg kan trykke på aftrækkeren, uden at der sker noget," tænker Phillip.
"Jeg kan trykke af, og når jeg først har gjort det én gang, så bliver det nemmere næste gang. Hvad kan der ske? Måske kommer der krudtslam ud eller sådan noget, men det dør man ikke af. Eller siger det bare klik?" Phillip tager pistolen ind i munden igen, denne gang holder han den mere afslappet. Han prøver forsigtigt at lukke tænderne om mundingen. Han kan mærke den med tungen - den smager bittert. Han vælger at lukke om hele løbet med læberne i stedet for, og slipper med tænderne, så han kan slappe mere af i munden. Han lukker øjnene, og forsigtigt flytter han sin finger ind på aftrækkeren. 
"Har jeg afsikret den? Er det den modstand jeg kan mærke, eller skal jeg bare trykker hårdere?" 
Han kan mærke modstanden i aftrækkeren, og ved ikke hvor meget tryk han skal lægge, før at pistolen går af. Phillip føler en knugende melankoli over denne pludselig valgmulighed og han klemmer øjnene sammen i en blanding af lykke og mismod, og trykker til. Aftrækkeren giver pludselig efter. Pistolen går af. Den går ikke af. Den klikker.
