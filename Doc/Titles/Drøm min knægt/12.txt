BMW ‘en fede hjul synger hen over asfalten da den ruller ud over Storebæltsbroen. Siden på bilen er bulet ind lige over venstre forhjul, men forlygten overlevede nærkontakten med carporten, ellers ville Phillip næppe komme over grænsen til Tyskland. Phillip er i godt humør - det er søndag og han er på vej til Hamborg. Det er formiddag og med mindre der sker en ulykke, så forventer han at møde René i Tysklands nordlige hovedstad om aftenen, hvor de skal snakke de sidste ting igennem inden deres møde med Red Star Cruises. Red Star Cruises er et af de rederier, som Wrisk håber at lave en leveringsaftale med og hvis det går som de håber, vil de først være på vej tilbage tirsdag aften.
Episoden i Renés stue synes langt væk. René har i hver fald ikke kommenteret på det. I stedet er Phillip begyndt at sætte pris på René. Med ham er samtalerne bekymringsfri og ærlige. Rene. 
I bagagerummet ligger en lille sort kuffert og en arkivtaske i brunt læder. Over bagsædet ligger en Dragtpose med jakke og skjorter og på forsædet ligger hans bæretaske med de vigtigste ting. Phillip nød at pakke tingene dagen før. Leonard Cohen brummede imens han sirligt foldede sine sokker og strøg sine skjorter. Materialet i arkivmappen skulle organiseres i den rækkefølge som han forventede, at de skulle præsenteres i Hamborg, og da han var færdig klokken seks om aftenen, var han så opstemt, at han besluttede sig for at slå græs. Nu er der en fin sti fra haveskuret bag carporten, ned til hækken, hvor græsslåmaskinen står, kvalt i græs, mælkebøtter og dræbersnegle.
Det ville være nemmere at tage et fly fra Kastrup. Det ville kun tage en lille time, men Phillip har brug for at krydse broer. Han nyder den varme sol på sin kind, se pylonerne forsvinde over sig. Valdemars elegante tårn dukker frem på venstre side da Phillip nærmer sig Sprogø og bag tårnet strækker Fyns kyst sig.
 En time senere triller BMW ‘en ind på en lille parkeringsplads, som ligger ned til Lillebælt. Phillip har taget en omvej igennem Middelfart og står nu ved vandet, hvor han kan se over til Jylland. Her er roligt. Der er små plaske lyde fra lystbådehavnen på hans venstre side og han kan høre lidt småsnak ovre fra roklubben og fra hotellet bag ham. Phillip går ned til vandet, hvor han finder en simpel træbænk, som er bleget af solen. Herfra kan han se den gamle Lillebæltsbro strække sig over til Jyllands kyst. Det er den vej han har tænkt sig at krydse. 
Han har været her før. Mina og han boede på hotellet bag ham. De mødtes nogle gange her imens Mina fortsat studerede i Århus. Det var formodentlig her William blev undfanget. Phillip havde en god snak med dem begge to. Både William og Mina. Efter uger med savn og forvirring, var det som om de kom ham i møde. 
Phillip havde taget sig sammen til at besøge sin far igen. Han havde forestillet sig en form for nybrud. En fantasi hvor der var en form for genkendelse, kærlighed og tilgivelse. Men imellem besøgsstuens farverige sofaarrangementer, sad den samme mand, med de samme smerter og den samme historie. Jacques kunne sagtens mærke sin søns vilje, men hans egen træthed og melankoli lå som en dyne over hans følelser, eller også var det pillerne. Han kunne ikke komme sin søn i møde som han ville. Han bad ham om at gøre sommerhuset vinterklar. En form for inddragelse, men undskyldt med at Britta havde for meget at se til. Han gjorde det velvidende, at han ikke ville komme til at se sommerhuset igen. Og det var den eneste erkendelighed han formåede at sende sin søn afsted med. En absurd opgave i stedet for et kærligt ord. Hans søn var lettet og taknemmelig.
Sommerhuset ligger på Sjællands nordkyst tæt ved Gilleleje. Det er et klassisk lavt træhus med tagpap på taget. Træværket er malet blåt som Mærsks skibe imens vinduesrammerne er hvide. Haven er indhegnet af gamle troldetræer og det var her Phillip sad fredag aften med ærmerne smøget op og med støv i håret, da hans telefon ringende. Det var William. Han var glad. Han fortalte om lejligheden i Queens. Han fortalte om hans nye lærere, om musikkonservatoriet, parkerne, maden, musikken, kulturen, vinden og vejret - alt hvad der faldt ham ind og Phillip lyttede. Phillip dristede sig til at sige, at han glædede sig til at se det med egne øjne, og William glædede sig til at vise ham det. Mina var ikke så afmålt som hun plejede at være, måske var hun blevet tøet op af sin søns gode humør. Phillip nød at lytte til hendes afslappede tonefald, men lyttede dårligt til alle detaljerne om hendes nye arbejde, og deres nye lejlighed, for det havde i grunden intet med ham at gøre mere. De talte om Phillips far, om hans arbejde og da kulden om hans hænder blev for meget på grund af blæsten fra Kattegat og da de begyndte at gentage sig selv, sagde de farvel. Han hørte dem sige, at de glædede sig til at se ham.
