Al berøring med hans barndom, vil altid fylde ham med bitterhed. Hele vejen fra Hornbæk til da han rullede af motorvejsafkørslen til Herlev, kredsede Phillips tanker om de samme opløste minder og uafklarede følelser fra sine tidlige år, som han har beskæftiget sig med, hele sit voksne liv.
"Jeg ved godt hun var syg far. Sikkert bimlende vanvittig. Jeg giver dig ikke skylden for at hun hængte sig selv. Jeg ved godt at det gør ondt på dig, men burde du ikke også skamme dig? For hvornår er man syg? Var hun ikke bare svag og bange? Er vi ikke alle det engang imellem? Hun skreg og sparkede i sin glaskiste, men hun var jo syg, så du behøvede ikke at lytte. I stedet jog du hende væk og gemte mig."
Phillip har brugt mange år på at bebrejde sin far, at han adskilte ham fra sin mor. Phillip kan stadig mærke hende. Følelsen var endnu stærkere da han var barn. Det var som om hans mor strakte sig fra et sted han ikke vidste hvor var og lagde en hånd, blid som vinden, på hans pande, eller hans bryst om natten. Men det var ikke et vindpust der spredte varme eller tryghed, men sorg. Da han var barn, føltes det som et råb om hjælp, og han følte at han forrådte hende, ved ikke at forsøge at finde hende.
På grund af Alex' sygdom begyndte Jacques langsomt at flyttede Phillip over til sin brors adresse, efter at Phillip fyldte syv. Phillip var fjorten, da Jacques kom hjem til ham på Kastanjevej for at fortælle ham, at han ikke kom til at se sin mor igen. Ingen mente det var forsvarligt at Phillip besøgte hende i lighuset og han deltog ikke i begravelsen. Således skærmet, følte Phillip sig forrådt af alle. 
Det eneste billede af hans mor, som han har taget med sig, er fra en sommerdag, hvor hun sad på terrassen. Hun havde en hvid sommerkjole på og hendes lange sorte hår krusede om hendes skuldre. Havedøren stod åben og varmen og duftene fra haven fyldte stuen med lykke. Han husker at hun vender sig om og smiler til ham igennem havedøren. Et langt smil. Et varmt smil. Varm som sommeren og han elskede hende. Phillip kan ikke huske om han var to år, eller måske ti og billedet føles som fra en anden verden, som om det er afkoblet fra tid og sted.
Phillip trækker sig selv ned i et mørkt sted, når han tænker på sin barndom, men når der ikke er andet end et enkelt billede, man har lyst til at huske, hvad kan der så være, andet end mørke. I mørket vokser melankolien og dernede bliver det nemmere at hade. Sin far, familien, arbejdet, og sig selv.
Phillip kan stadig mærke sin fars faste greb om ham, fra da de sagde farvel, og det fylder Phillip med vemod.
"Vi er alle sammen i stykker. Hun var, jeg er og nu er du også, stakkels kuldsejlede kaptajn."
