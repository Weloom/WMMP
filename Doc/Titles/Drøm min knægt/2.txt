Solen står lavt og himlen er grå over Brøndby Strand. Sommeren har givet plads til en påmindelse om det snarlige forår og ladet himlen åbne sig, for at frigive et kort rasende regnskyl, der har efterladt luften klar og kold. Regnen er stoppet imens brisen endnu rusker i træerne. Nedbøren har lagt en dæmper på lugten fra de sumpede søer ud mod Køge bugt, som har stået og gæret over sommeren. I stedet kan man i luften smage saltet fra bugten længere ude.
Der er en vibration i himlen som kommer langt væk fra. Man kan ikke mærke den, alligevel sætter den sig i vævet hvor den kysser din sjæl og prikker til dit hjerte. 
Taxien forsvinder ned af Kastrup Allé. Gadens lys tændes bag Phillip da han går op ad den lille træbelagte sti, som fører ind til den åbne hoveddør i Dilmers lille hvide palæ. Træet er blevet smattet af regnen og det grønne slimede underlag bidrager til den tropiske stemning ved ejendommen. Den er omringet af stauder, menneskehøje græsser, bregner og palmer, plejet og nusset kærligt og professionelt. Alt er regnvådt, friskt og glimter i lyset fra ejendommens lamper. 
Over hoveddøren hænger en ældre lanterne med gule glas. Den kaster lys langs de hvide mure og oplyser det dybe tagskæg over muren. Her sværmer med stankelben og andre kræ og under taget oplyses et virvar af edderkoppespind, hullede og spættet med resterne fra sommerens ædegilder. 
På denne fredag gentages den årlige middag hos Phillips chef Dilmer, der samler sine nærmeste kolleger. Dilmer leder Wrisks "Shipping Supplies" afdeling. Til forskel fra virksomhedens øvrige sektioner, er shipping supply delen gennemsyret af maritim kultur. Firmaet har ikke sin egen flåde og intet skibspersonel, alligevel er shipping sektionen præget af folk fra handelsflåden og det skaber en speciel tone, som både er tosset og forfinet. Forlorent og munter.
Phillip dukker ud af den private regnskov og tager trappens fire trin op til hoveddøren i spring og nyder letheden i sin silkejakke og kraften i sine skridt. Han skrider ind over dørtrinnet og ind i den muntre mumlen fra adskillige gæster, som har taget ophold i hallen (En stor entré). 
Dilmers filippinske tjener Bea, en lille og smilende stjerne der er alt for langt væk fra sine børn, kommer ham hastigt i møde med et stort smil. Da hun ser at han hverken bærer jakke eller andet, træder hun til side og byder ham velkommen med et lille nik med hovedet i retning af de øvrige gæster.
Inde fra stuen kan han høre den velkendte klang fra Dilmers latter, pakket varmt ind i et halvt dusin andre stemmer. Der emmer af godt humør og det minder Phillip om, at han bør komme ud ad døren tidligere en anden gang. Nu må han se at få fat i en drink, hvis han skal kunne følge med.
"Uha uha, hvor ser man godt ud. Phillip!" Fra hallens anden ende kommer Prins ham i møde med et kækt smil og lysende øjne. "Er det et af Wangs kreationer?"
Phillip smittes af Prins entusiasme og flækker i et drenget grin.
"Ja, det er det da. Selvfølgelig fulgte jeg da dit råd. Han ligger jo heller ikke så langt fra havneområdet og så er det simpelthen sådan et dejligt sted, han har."
"Ja, man kan så ikke sige det samme om kvarteret. Du tog en taxa derhen ik?"
"Joo."
Prins kigger undersøgende på jakkesættet.
"Ok, så du har simpelthen fået lavet det i råsilke?"
"Ja, af en slags. Det var ikke billigere."
"Nej nej, slet ik, det er jeg godt klar over. Det ser også virkelig godt ud."
Prins udviser klassiske dyder ved at dvæle ved detaljerne i jakkesættet, imens han udtrykker behersket nydelse med en blanding af høflighed og reel nysgerrighed. Phillip nyder roen i Prins' opmærksomhed som de står der, omgivet af den lune summen fra det øvrige selskab.
Hen over Prins' skulder får Phillip øjenkontakt med Henrik fra samme afdeling, som sniger sig op på Prins med et fjoget udtryk i ansigtet.
"Ha haa. Hvad så i to dyre drenge. Udveksler i modetips!?" Han skraldgriner over sin egen morsomhed og langer sine arme ind over skuldrene på sine to kolleger.
"Kan i gnubbe lidt stil af på mig?" Fortsætter han. Han gør sig komisk indladende, imens han ser ned af sig selv, sin fede vom og sine slidte jeans. Han skider egentlig på jakkesæt og silkeslips. Det kan lugtes langt væk, at han er elsket af sin kone og sine børn.  Imens han morer sig over at hænge på de to drenge, er interessen dog kort. Det er den for dem alle tre.
"De herre, er der plads til flere, eller skal vi bare stå herude?"
 Stemmen kommer bagfra. Da Phillip vender sig halvt imod stemmen, bemærker han at Bea står ganske forklemt bag ham, halvt mast imellem en mandshøj bregne og Henriks store armbevægelser og han forstår, at han slet ikke har bevæget sig væk fra hoveddøren. Bag ham står afdelingens nyligt forfremmede økonomiske rådgiver Ketil, med sixpence og tweedjakke. Da Phillip får øjenkontakt, vipper Ketil drillende med sixpencen.
Phillip og Prins giver plads til Ketil. Imens Henrik kaster sig over ham, bevæger de andre sig roligt i retning af stuen.
Stuen er forbundet med hallen af en upraktisk korridor og alligevel har en lille gruppe kolleger klumpet sig sammen netop her. Phillip lægger forsigtigt sine hænder på et par skuldre og udveksler hurtige hilsner imens han prøver at komme forbi. Én af gæsterne er klædt i grå silkesmoking og Phillip bemærker ham, dels fordi han ikke hilser og fordi hans mundering ligner noget David Lettermann eller Jarl Friis-Mikkelsen kunne være klædt i til et talkshow i firserne. Til jakken har han råhvidt slips og sort skjorte. En kombination Phillip ikke har set siden han gik på handelshøjskole. Manden synes at være i gang med en lang forklaring og til trods for, at manden på alle måder udstråler tørhed, bemærker Phillip, at den nærmeste tilhører synes ganske engageret og lyttende og igen slår det Phillip, hvor ligegyldigt dette formodentlig er for manden i den grå habit. Alle har et glas i hånden, undtagen denne mand. Alle er afslappet og der er ingen opstyltede seriøse miner denne aften. Alligevel synes denne herre at være mere interesseret i at forklare et eller andet meget langsommeligt, fremfor at være opmærksom på sine omgivelser - og give plads.
Dilmer er en tæt mand. Poleret isse og ingen nakke. Da Phillip træder ind i stuen, står Dilmer med ryggen til i marineblå jakkesæt og gestikulerer lystigt, netop som Phillip havde forstillet sig, da han hørte hans stemme ude fra hallen. Omgivet af sine gæster og indrammet i sin egen forfinede maritime fantasi: Stuen er høj, der er frit til kip, murene er pudset hvide og brudt af høje panoramaruder. Den klassiske nordsjællandske drøm er dekoreret som en eksploderet kaptajnskahyt fra en spansk Galeon fra det 17. århundrede, med tunge mørkt lakerede møbler og relikvier fra skibsindustrien, inklusiv et enormt ror over kaminen. 
Phillip tager imod et glas Crémant fra en lav undseelig blond serveringsdreng i grå silkevest og nærmer sig forsigtigt Dilmers kompakte selskab. I det øjeblik Dilmer får øje på Phillip, får Phillip straks hans fulde opmærksomhed til både Phillip og de øvrige gæsters overraskelse. 
"Phillip. Jamen dog. Der er du jo!"
Dilmer går i stå i et kort øjeblik og han føler behov for at supplere med en munter replik om Phillips tilbagevenden "fra østens mytiske verden," til morskab for det øvrige selskab.
Skiftet i stemningen og hvordan dette tegner sig i hans kollegers ansigter, bliver pinligt for Phillip, men Dilmer har slynget sin venstre arm omkring ham og lagt al sin tyngde på ham, imens han trækker ham ind til sig.
"Hvordan har du det? Har du det godt?"
"Jeg har det fint nok. Det var bare en fan… Undskyld. En virkelig hård tur. Seksten timer over Dubai." 
Phillip havde lyst til at brokke sig over økonomisæderne på turen fra Dubai, men over for chefen bør man nok ikke beklage sig over manglende 'Executive' privilegier. Når den slags udebliver, er der sikkert en højere mening med det. En påmindelse til pøblen om deres reelle plads i hierarkiet.
"Ja, for satan de ture tager også livet af mig. Jeg har simpelthen fløjet de ture for mange gange, jeg orker det ikke mere du. Men det er jo det vi lever af, så det var altså også drøngodt at du tog turen. Virkelig synd for Astrid. Hun var inde forbi i går og der var hendes mor netop død dagen før. Hun er helt ødelagt, pigebarnet. Fandens ærgerligt."
"Ja, det er synd for hende. Hun var ellers aktiv nok på turen. Jeg havde hende i røret firetyve-syv de første dage."
"Det er da klart. Det er jo hendes 'barn'. Hun har simpelthen knoklet for at få den aftale i hus, og de kinesere er meget specielle. Hvordan klarede du egentlig det?"
Dilmer har trukket hovedet tilbage i et fjoget grin i forventning om at få en sjov historie, men Phillip er ikke interesseret i, at være den sekundære figur i den historie. Han var blevet irriteret over Astrids detailstyring. Phillip har flere års erfaring og problemerne omkring det kinesiske marked imponerede ham ikke det mindste. Det der irriterede ham allermest, var de søvnløse nætter, de utallige besøg på kinesiske spisesteder og høflighedsvisitter og 'bonding' på kryds og tværs. Hans eneste holdepunkt på turen var de lange lister over leverandører, fødevarekoder, kvalitetsmærker, konserverings, opbevaring og transport metoder, sikkerhedsbestemmelser og internationale standarder. Alt andet var som brunt vand og beskidte gader. Phillip må beherske sig for ikke at give udtryk for sin lettelse, da Astrid fra den ene dag til den anden, holdt op med at ringe.
"Det var ikke noget problem. Faktisk var det mest et problem med deres regionsleder Bo, der talte til mig som om jeg var kineser. Jeg var ude med ham én gang. Ellers var det primært indkøberne jeg var i dialog med og de drikker altså ikke Champagne. Det er varm Baiju til samtlige retter."
"Du har gjort det godt, det er jeg sikker på," supplerer Dilmer. Dilmers arm har ligget som et lunt tæppe over Phillip skuldrer. Nu tager Dilmer den roligt ned og giver Phillip et lille skulderklem. Dilmer står nu åndsfraværende og kigger ned på sit eget tomme glas. Herefter fanger han igen Phillips øjne og denne gang, betydeligt mere nærværende.
"Så du har det godt og det gik fint dernede? Du fandt dig til rette og alt var sådan … ok?"
Dilmers spørgsmål er hult og retningsløst og Phillip kan ikke andet end, svare bekræftende. Han er irriteret over Dilmers påtagede faderlige omsorg og han kan ikke forstå hvorfor han glider uden om det forretningsmæssige. Da Phillip forsøger at snakke videre om arbejdet med asiaterne, affejer Dilmer ham.
"Nu ser vi hvad det strækker til. Det er et fint stykke arbejde, men, forstår du, de skal jo også tjene penge på det og hvis vi ikke formår at overbevise dem om, at vi kan opbygge en stor nok omsætning til dem, så kan det være at de hellere vil fortsætte som de plejer." 
Phillip tager kommentaren som et grimt antiklimaks eftersom han føler, at han stort set har underskrevet aftalen med South China Food Supply. Men Dilmers faderlige optræden er et endnu større forræderi.
"Hvordan går det med den gamle mand?" spørger Dilmer og tvinger igen Phillip ud af en ny tråd.
"Jo, han er jo blevet syg," svarer Phillip lidt for studst og er stadig usikker på det pludselige emneskift. Han ærgrer sig over den udeblevne forløsning i snakken om hans seneste opgave.
"Du ved, jeg mødte ham jo kort hos Mærsk. En virkelig fantastisk fyr. Ham har jeg virkelig lært noget af."
"Han blev jo uddannet i marinen."
"Ja, sørme han kunne fortælle nogle historier. Det var sjovt. Historierne omkring deres patruljer oppe omkring Nordgrønland og Baffinbugten var helt forrygende. Jeg kan huske vi var bjergtaget. Jeg er jo noget yngre end ham. Og vi åd det bare. Alle sammen. Og så var der balladen med Canadierne. Det er sateme gode historier."
Minderne synes at komme i små glimt til Dilmer og i et kort øjeblik er Dilmer hensat til en anden tid og i selskab med en andens far. Phillip er slet ikke imponeret. Han kender historierne, men han kender dårligt manden der fortalte dem. Nu ligger han på Herlev sygehus, kraftramt og oplever ikke en sommer til.
"Jeg skal besøge ham på søndag," afbryder Phillip, for at han på en eller anden måde kan få en lille rolle i historien om sin far.
"Ja, jeg kender ham jo ikke som jeg kender dig Phillip," siger Dilmer med et indbydende smil. "En mand af hans støbning fylder og det gør ondt at vide, at han er så syg. Det er godt at du tager dig af ham. Hils ham ik?!" 
Dilmer klapper Phillip på skulderen og afbryder hermed samtalen, hvorefter han bevæger sig tilbage i selskabet. Inden han forsvinder helt og uden at vende sig, minder han Phillip om at få en snak med René om Hamborg.
Dilmers påmindelse om Hamborg gør Phillip klam og han aner ikke hvem René er. Det er sandt at der venter ham en opgave i Hamborg, på linje med den i Guangzhou. Det vidste han allerede inden han tog afsted til Kina. Problemet er at han hader rejselivet for tiden på grund af de ulidelige livløse stunder alene på hotelværelserne. Han er begyndt at gå i panik inden han åbner døren til et nyt hotelværelse, som altid lugter af det samme. En ufravigelig fantasi er krøbet ind under huden på ham, der får ham til at frygte, at inden natten er omme, er han forvandlet til et sengebord eller en sofastol der matcher resten af værelsets interiør og ingen vil nogensinde finde ham igen.
Efter middagen går snakken om det store bord i spisestuen. Phillip fortæller om sine erfaringer fra besøget i Kina og lufter åbent sine overvejelser om de økonomiske potentialer i aftalen. Ketil sidder og mænger sig på den anden side af bordet overfor Phillip og Phillip bemærker nu og da, at Ketil også berører emnet omkring de kinesiske kontrakter. Det bliver efterhånden så tydeligt at Phillips tilhørere bliver ukoncentrerede.
"Hele processen omkring aftalegrundlaget gribes helt forkert an. Indkøberne har slet ikke nået at gøre hos leverandørerne før der er lavet en rammeaftale. De ture til Kina er praktisk talt spild af tid, som det ser ud lige nu."
Den sidste kommentar er direkte møntet på Phillips arbejde og Ketil siger det uden overhovedet, at se på Phillip, som må stoppe sig selv midt i en sætning. Han er rasende på Ketils frække attitude. Phillip læner sig tilbage, vifter symbolske krummer af slipset og knapper sin jakke op igen. Læner sig ind over bordet på ny, for at genvinde en smule land og kigger roligt rundt på sine kolleger, som enten ruller rødvin rundt i glasset, vrider servietter eller har opmærksomheden andet steds. Kun fyren med den grå silkesmoking er opmærksom på ham. Han sidder og smiler roligt til Phillip og netop som Phillip fanger hans blik, skifter han opmærksomhed roligt tilbage til Chefens kone, som han sidder til bords med. 
Phillips blik falder på Ketils venstre hånd, som han hviler roligt på bordet, imens han holder blødt om foden på sit rødvinsglas. Han bemærker hans fede fingre, hvor svagt og tilfældigt han holder om sit glas. Dugen er trukket op ved hans hånd og laver folder som løber fra hans hånd til hans albue og ind mod midten af bordet. Da de satte sig til bords, var det fornemt dækket, men efter tre serveringer flyder det med servietter og krummer. Ækelheden i Ketils adfærd flyder ud over bordet. Under dugen maser en Leguan sig frem, besværet af bomuldsstoffet som synes at klæber sig til den skind. Fra dens flade hoved vrider dugen sig og truer med at vælte rødvinsglas og lysestager, og Phillip har lyst til at jage en gaffel igennem dens lille porøse hjerneskal. Rummet bag ham vrider sig omkring ham og lyset trækkes ud af stuen. Det eneste lys i Phillips verden er den hvide dug og om lidt vil den være rød fra Leguanens blod.
Det mørke hår og de brune øjne er hans mors. Det er egentlig hans far der er fransk, men den varme glød er mors. Phillip kigger på sit spejlbillede. Der er blevet stille på den anden side af toiletdøren og han formoder, at gæsterne er gået ned i Dilmers "Grotte", som er en lille lounge i kælderen.
Han er usikker på om han faktisk langede ud efter den imaginære leguan i det kaotiske øjeblik, hvor han ikke kunne håndtere situationen ved spisebordet. Phillip er bevidst om sit indre kaos og han ved hvad det handler om. Han er blevet en mester i at "skrive sig selv ud" og gøre sig overflødig. Hele sit liv har han sørget for at komme forræderi og bedrag i forkøbet, ved at overdrage tøjlerne til en anden og sætte sig ned bagerst. Jo færre afgørelser man har ansvaret for, jo mindre kan man skuffe, og jo mindre har man at tabe, hvis det viser sig at dem man stoler på, ikke stoler på dig. 
Familien har han også givet afkald på, eller også er det omvendt. Når han ser tilbage på sit liv, ligner det et uafbrudt fald fra et stort kastanjetræ. For hver gren han har villet gribe fast i, har han måtte slippe for derefter at ramle imod den næste gren under ham. Nu hænger han på den sidste gren og han ved egentlig godt hvorfor han hverken har hørt fra sin søn eller sin kone. De har ikke brug for ham.
Da de mødtes, lappede hun ham sammen. Hendes liv var hans liv og han havde så travlt med at skabe noget hvori han kunne beholde hende. Mina var seksogtyve, du hun fødte William. Han kan ikke huske hvad der er sket siden. Skilsmissepapirerne gjorde ondt. De kom som et sjok, men blev præsenteret som en naturlighed. Det var åbenbart allerede for sent at redde noget og han accepterede papirerne stiltiende. Phillip har spurgt sig selv hvornår det gik galt mange gange, men problemet er nok bare, at hun lappede ham sammen. Hun fixede ham ikke. Det skulle han selv have gjort. 
"Det er mystiks at kigge i et spejl og se på et pænt, symmetrisk ansigt, med mandige og pæne træk og vide, at man er i stykker."
På vej ned til kælderen møder han fyren i den grå habit i hallen. 
"Godaften" siger manden, som Phillip stadig ikke kender navnet på. Phillip supplerer høfligt og bliver stående uden at give tegn til hverken at gå eller fortsætte samtalen. 
"Ved du hvad?" Indleder manden fortroligt. "Jeg har mødt mange revisortyper … og på et eller andet tidspunkt, begynder de at snakke ligesom ham derinde. Han aner ikke hvad han snakker om. Hvis det skal gøres som han siger, så kan vi slet ikke lave forretning." 
Uden at gøre yderligere væsen af sig, går fyren stille ud igennem den åbne hoveddør. Phillip griber efter en flad cigaretpakke i inderlommen på sin jakke imens han følger efter det grå habit og har allerede en cigaret fremme, da han træder ud på fortrappen. Fyren kaster et flygtigt blik på Phillip og derefter cigaretten.
"Vi ses," siger han i et roligt toneleje og smiler afmålt, før han forsvinder ned ad den smattede sti i et adstadigt tempo. Phillip står tilbage med sin utændte pind, lidt usikker på sig selv. Han går nogle skridt hen langs muren og tænder den. Efter et enkelt hiv, stikker Dea hovedet ud ad hoveddøren og kigger hurtigt rundt inden hun lukker dørene til. Phillip ved ikke om hun bemærkede ham og han er også ligeglad. Han står alene med de svirrende insekter og glubske edderkopper over sig, som fortsat myldrer rundt under tagskægget. Foran ham rejser den tropiske skov sig og efterlader kun fyrre centimeter, hvor Phillip kan få sig en smule ro.
Den kølige luft minder Phillip om Guangzhou og brisen der kom ind fra havet i aftentimerne. Det er uvilje på et eller andet plan, der forhindrer Phillip i at se noget klart fra de sidste fjorten dage bortset fra alt papirarbejdet. Alt han ser er tårne. Høje blanke tårne med rækker af blå blink der bevæger sig fra foden og mod toppen, som lodrette startbaner for et eller andet sælsomt fartøj. Havneanlægget i Guangzhou er enormt og strækker sig fra det lysende centrum til de fattige bysamfund ude mod kysten. For sig ser han skidt i gaderne og faldefærdige huse. Bag al forfaldet står tårnene og blinker. Et sted for enden af en havn der er så stor, at den bøjer sig ned over horisonten. Synet af den sidste kaj fortaber sig i mørket, for foden af gigantiske stålstrukturer der ikke giver nogen mening.
Phillip har fået kvalme af smøgen, der har fået sprutten til at virke betydeligt mere potent end for få minutter siden og han beslutter sig for at komme tilbage til virkeligheden. Da han træder ind i hallen igen, støder han på Dilmer, som kommer farende i retning af trappen ned til kælderen. Han har smidt jakken og smøget ærmerne op og i hænderne bærer han et net med limes og en skål med is i.
"Jeg så du fik snakket med René, det er super godt," siger Dilmer, fuld af energi.
Phillip er utilpas ved at blive konfronteret af Dilmer, efter han har stået og skoddet i hans bed og han forstår ikke hvad chefen snakker om.
"Det ser ikke ud som om du helt forstår mig … René … Som du skal til Hamborg sammen med … I fik snakket, gjorde I ikke?" gentager Dilmer, nu betydeligt mere kontant.
"Var det René?"
