Uwes hoved fylder hele Phillip synsfelt. Han siger et og andet, men Phillip kan intet høre. Phillip smiler og nikker energisk i formodning om at Uwe snakker om musikken. René sidder ved siden af ham sammen med endnu en kollega fra det tyske shippingfirma. De er havnet på et lavloftet spillested et sted i et rømmet industriområde nær Elben. Jazzmusikerne som står i bunden af lokalet, dukker hovederne instinktivt af frygt, for at slå hovedet imod loftet. Der er ingen som ryger og alligevel er der en dis i lokalet, som får ansigter og kroppe til at flyde ud. Det er tirsdag aften og arbejdet er færdigt. Phillip er udmattet efter tre dages uafbrudt forretning, og har behov for at komme ud og få noget frisk luft.
Udenfor går han roligt de tredive meter over en åben plads, for at komme helt ned til molen ud til Elben, hvor han tænder en cigaret. Der går ikke længe før, at han ser René og de andre komme op fra spillestedet. Han kan se, at de kigger efter ham, men Phillip gør sig ikke synlig for deres skyld, og kort efter er de væk.
Da han krydsede Lillebæltsbroen søndag, var han i et strålende humør. Nu er han udmattet og tanken om, at køre tilbage over alle broerne føles som at rulle en god oplevelse tilbage. Phillip fortsætter langs molen, imens han spejder ud over floden og Hamborgs imponerende havneområde som minder om Guangzhou.
Han står og roder med den lille farverige cigaretpakke for at få en pind ud. Han har ikke røget siden han var teenager, men på denne tur til den anden ende er verden, har han tabt lidt af sig selv, eller også har han ikke fået det hele med hjemmefra. De sidste dage har han røget og drukket mere end sine kinesiske værter. Han har netop forladt et spisested i finansområdet og han ved at han kommer til at falde i søvn, hvis han sætter sig ind i en taxi lige nu. Den krasse smag af maling fra de billige kinesiske cigaretter blander sig med den maltede smag af Baiju i hans svælg. Det giver ham kvalme, men han har vænnet sig til det. På en måde harmonerer det med luften i byen. Han føler efterhånden, at han har fået overblik over Guangzhous krogede gader, og beslutter sig for at gå hjem til sin bungalow.
I lang tid orienter Phillip sig ikke om hvor han går. Omkring ham forandrer byen sig langsomt uden at han bemærker det. For hver ny gade han går sig ned ad, ændrer kineserne sig en smule - deres tøj, måden hvorpå de kigger på ham. På et tidspunkt trækker en taxicheffør op ved siden af ham. Chaufføren råber først ad Phillip fra førersædet, men da Phillip ikke reagerer, stiger manden ud og prøver med al mulig gestik af overbevise Phillip om, at stige ind. Phillip kan mærke hvordan taxichaufføren kigger efter ham, da Phillip vælger at ignorere ham og efterhånden synes alles øjne, at hvile på ham, imens han rager igennem deres små gader.
Mørket er faldet på og brisen er ved at komme ind over landet. Phillip erkender langsomt, at han er faret vild. Han står og spejder ud over havneområdet med dets lange rækker af højtravende røde container kraner, og det er tydeligt, at han er gået i den stik modsatte retning end han troede. Alligevel er han betaget af synet, og har lyst til at fortsætte. Det er som om verden buer ud mod havet, og han er drevet af en lyst til at se hvor det hele ender. Det ser ud som om himlen er blev trukket sammen over horisonten og striber af lys flyder fra havneområdet og op i den blå og violette himmel. Længst væk toner tårne frem med blinkende blå lys, og Phillip forestiller sig, at han derfra vil kunne se hele det sydkinesiske hav, som stod han på taget af verden.
Phillip er kommet helt ud til de ældste bassangere, hvor molerne består af træ og sten. Vejen han går på er sparsomt asfalteret. Imens vandet flyder dovent på hans venstre side, er en lille skov vokset frem på hans højre. Det slår ham, at han for første gang oplever, at naturen overdøver byens lyde, der har trukket sig tilbage bag ham til en svag brummen. Halvdelen af gadelamperne er gået ud. Han stopper op for at hvile sig, og ser foran sig en åbning i skoven. En smal jordet vej graver sig ind igennem mørket, men for enden er der lys - og musik. Han har mistet tårnene af syne og rådvildhed og trætheden har vakt en erkendelse af, at han har behov for at finde tilbage til civilisationen.
Phillip går ned ad den snævre jordvej. Det er først da Phillip når de første gadelygter som virker, at han kan se den lille by der gemmer sig i skoven. Det første han ser, er to piger i guld- og rød-farvede traditionelle kimonoer, som løber rundt på vejen foran ham sammen med to drenge i hvide skjorter og korte bukser. Langs husene sidder ældre og unge mennesker og snakker eller følger børnenes leg. I tagskæg på begge sider af vejen er der tændt op i klassiske røde festlamper af rispapir. Gaden er kørt op og asfalten er næsten væk, og erstattet af størknet ler. Fra hvor han står, kan han se cirka tolv ejendomme som skutter sig under skovens aldrende træer. Husene har været smukke, men er forfaldet. Terrasserne foran husene, hvor de fleste mennesker befinder sig, består af stabler af mursten, betonsten og træplader. Byen ser ud som om den har været udsat for så mange oversvømmelser, at dets beboere har givet op, og valgt at leve videre blandt ruinerne.
Phillip hilser på familien der sidder tættest på. En enkelt ældre kvinde gengælder høfligheden med en smule forbeholdenhed. Der dufter godt af krydret mad og svinekød. Flere kvinder og mænd er højlydte og lader Phillip forstå, at der også er rigeligt Baiju. En dreng kommer hen til ham og rækker ham et fedtet fad med friturestegte hønsefødder. Phillip nupper en fod og takker den storsmilende dreng velvidende, at fuglestumpen ikke kommer ned, hvis han ikke får noget at drikke til. Så Phillip nærmer sig en plads midt på vejen, hvor folk er forsamlet om et bord med både drikkevare og fade med mad. Han hilser, og en voksen mand, formentlig far til én af børnene, modtager ham med nogle forvrøvlede engelske gloser som Phillip blot smiler af. Manden rækker ham et glas, og lægger an til at skåle. Phillip får hurtigt gnavet kødet af foden inden han skåler og tømmer glasset.
Omkring ham er forfaldet provokerende. I Guangzhou er han ikke stødt på fattigdom. Byen er som et glansbillede på kinesisk progressivitet, men nu er det som om at han har forvildet sig ind på underetagen. Han tager selv et glas mere, og går lidt rundt på den oplyste gade. En pagode imellem to ejendomme er blevet pyntet op. Fra et lille vindue hænger en smuk broderet dug og ovenpå står et lerfad med havtornkager. Phillip kan ikke holde sig tilbage. Han prøver at bilde sig ind, at han er til gadefest og tager to store stykker fra fadet.
Hyl og vilde grin kommer fra terrasserne, men ansigterne som er vendt imod den blege mand i det støvede jakkesæt, er granskende, og Phillip kan ikke afkode om han bør gå eller blive. Han fortsætter ned ad gaden og kommer forbi en interimistisk bar. Det er herfra musikken kommer. Foran baren flyder det med kasser og baljer. Over hoveddøren er der et stort afskallet skilt med røde og hvide kinesiske tegn på blå baggrund - Benzin og fødevare, nogle af de mange ord Phillip har lært de sidste uger. Omkring et lavt bord foran butikken sidder syv-otte unge mænd i beskidte undertrøjer og de er skeløjede af fuldskab. Én af drengene rejser sig straks i det øjeblik han får øje på fremmedlegemet. Han skriger op og peger ad ham, så de andre drenge vender sig. I det samme bryder de ud i grin, og Phillip, som havde håbet på lidt selskab, mister hurtigt interessen for stedet. Han fortsætter ned ad gaden, hvor husene bliver i stadig dårligere stand. Bag bunker af affald ligger mørke ejendomme i træ og sivmåtter. De strækker sig i to og tre etager, og over dem står den mørke skov sort mod aftenhimlen. Fra et vindue på 1. sal sidder en skikkelse og observerer ham. Bag Phillip er drengene gået ud på vejen, hvor de står afventende. Vejen er ujævn og fyldt med træ og sten, som er blevet lagt ud for at lappe huller. Phillip prøver at gå hurtigere, men ender med at falde. Hans knæ synker dybt ned i den bløde jord, imens hans hænder famler efter noget fast at holde sig oprejst ved. På hans venstre side, halvt nede i sølet, sidder en gammel kineser og læner sig op ad en væg lavet af sivmåtter. Han smiler skadefro af Phillip. Han er selv smurt ind i mudder og har ikke en pløk tilbage i munden og Phillip bliver rasende. Han kommer på benene og sparker jord i ansigtet på oldingen, inden han fortsætter ned ad vejen. Vejen snævrer ind til en skovsti da han passerer det sidste hus. Drengene er fulgt efter ham og er begyndt at kalde på ham. De griner og Phillip kan høre sten flyve igennem krattet foran sig. Lugten af diesel og dødt vand kommer ham i møde, og han håber at han er på vej tilbage til havnen, men han har reelt ingen idé om hvor han er på vej hen. 
Han træder dybt og falder så lang han er. Phillip er kommet ud af skoven, og er trådt ned i et sumpet flodleje, der er vokset til med bambus. Bunden er skudt op fra bambussens rodnet og imellem tuer af rødder og døde planter flyder oliet vand som lange lokker af tykt sort hår. Phillip kommer på benene og maser sig ind i bambusskoven ved at træde fra tue til tue. De små tuer blævrer under hans tunge skridt. Hans kan mærke hvordan væske sprøjter ud af dem, og hans sko efterlader sælsomme suttelyde. Han forsøger at holde balancen ved at gribe om bambussen, men mange af dem er svage eller rødne. Enten bøjer de væk under hans vægt, eller går i opløsning imellem hans fingre. Da kræfterne i hans ben slipper op, falder han på ryggen ind i en tæt samling, hvor han glider ned imellem bambussernes rødder, tilsølet og forvirret. Han kan høre drengene. De går rundt inde på kanten til flodlejet, og smider sten ind igennem bambussen. 
"Hvis de finder mig nu, så er det det bedste tidspunkt at dø på. Jeg kan intet mærke. De kan trampe på mit hoved, hvis de vil. Jeg vil ikke værge for mig."
Drengene kalder på ham og én af dem fniser højlydt som om det hele bare er for sjov, men Phillip hører ikke mere. Han har overgivet sig til natten.
