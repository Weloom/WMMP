Besøgsstuen er på størrelse med en stor kantine - lyst og møbleret med farverige sofaarrangementer med høje rygge, der giver mindelser om at sidde i en togkupé. Patienter og pårørende er spredt ud over hele stuen. Ved en celle hvor der er parkeret en barnevogn, sidder et spædt barn og klasker sine hænder ned i linoleummet. En bedstemor i hospitalets farver og hendes datter sidder og ser på. Ud over klaskelydene er her blot en summen af kærlig snak og bekymring.
 Igennem glasvæggen kan Jacques se Phillip, så snart han træder ud af elevatoren. Han kan se hvordan han stopper op og orienterer sig på skiltene i loftet. Jacques kan se, at Phillip vælger at genoverveje hvilken vej han skal gå, selvom han egentlig har taget beslutningen. I kort tid forsvinder han ud af Jacques' synsfelt, og kommer så til syne i bunden af besøgsstuen, hvor han træder varsomt ind, imens han søger et bekendt ansigt. Jacques gør sig synlig. Phillip ser ham straks og går ham raskt i møde. Jacques rejser sig, men Phillip beder ham om at sætte sig igen, imens han giver ham et let kram. Jacques vælger at overhøre opfordringen, før Phillip selv har sat sig ned. Således sidder far og søn over for hinanden i en farverig sofa på 12. etage på Herlev sygehus, imens de grunder over hvad de skal sige til hinanden.
"Hvordan går det med huset? Får du tid til at slå græs?" Faren griner lidt fjoget og føler sig beroliget, ved at kunne åbne samtalen så let.
"Det går mig til knæene, det skidt holder jo ikke pause imens jeg er væk. Jeg skulle egentlig lave en aftale med naboens gartner, inden jeg tog afsted sidst, men jeg nåede det simpelthen ikke."
"Det er fint nok. Man kan ikke være både havemand og rejse verden rundt."
"Nej, det ved du jo selv alt om." 
Phillip er bange for, at det kom til at lyde bebrejdende. Det er for tidligt til den slags.
"Mina og William er i New York," fortsætter Phillip.
"Ja, det ved jeg da alt om kære Phillip. Jeg talte med Mina i sidste uge. De har fået en god lejlighed ned til East River og William er jo helt vild med byen. Det er jo lige noget for sådan en ung knægt som ham."
Jacques kan se at det overhovedet ikke bekommer Phillip vel, at han taler om Mina og William, og han tænker, at det må være sorgen over bruddet. Men for Phillip er det et raseri over, at hans far ved mere end han selv. Phillip bliver nødt til at rejse sig et øjeblik, og han går hen til vinduet hvor han står med siden til faderen, der bliver siddende i kupeen.
Phillip kigger ud over en byggeplads der spreder sig omkring hele hospitalet. Halvfærdige strukturer rejser sig fra forskellige pladser, imens andre pladser er dybe huller som var det Isengard fra Ringenes herre, som Phillip så ned på. Et lydløst mylder af orange og gule arbejdere og glimt fra svejsearbejde hensætter ham til det daglige sceneri i såvel Dubai, som terminalerne i Guangzhou. Ørken og forfaldne bydele der opsluges af dette konstruktionsmonster, som både hærger og fornyer og aldrig står stille. Det er som om noget i verden har løst til at slette sine egne spor, og vi er alle sammen forgængelige. Ansigterne på gamlinger og åndsfraværende børn i forstæderne til Guangzhou manifesterer sig flygtigt i Phillips bevidsthed. I dem kunne man skimte en erkendelse, imens vi andre hovent tror, at vi vil blive husket for evigt.
"Jeg skulle hilse fra Dilmer. Han er en stor fan!"
Faren tager ikke notits. Der er mange af den slags fans i hans liv. Phillip billiger hans tavshed.
Jacques begynder roligt at fortælle om hans forhold på hospitalet. Ikke et ord om hans sygdom, men lægerne og sygeplejerskerne har han masser af holdninger til. Han er trods alt kaptajn og er lykkelig for sin læge, men pines ved de skiftende sygeplejersker. Han priser Britta for hendes støtte og fordi hun sørger for, at han altid har de ting han har brug for. Med et skælmsk smil erkender han at han måske "udnytter" hende en smule.
"Når man taler om solen," siger Jacques imens han kigger ned mod indgangen. Britta kommer trippende med et par lærredsposer i den ene arm og en grøn lædertaske i den anden. Hun er jo egentlig nydelig, tænker Phillip, men hun ligner ikke mor.
"Hej skat!" 
Et kindkys. En pause opstår hvor hun ser på Phillip med et træt smil. 
"Hej Phillip. Rart at se dig."
"Tak … Tak i lige måde."
"Jeg går nu søde Jacques. Nu må du passe godt på dig selv. Jeg kommer igen i aften, ikke, og så har jeg tømt postkassen og snakket med din søster. Nu skal du ikke være urolig vel, men bare slappe af. Ik’ søde. Så kommer jeg i aften. Ok. Vi ses min skat. Hej."
"Farvel min pige. Og tak." 
Jacques' øjne stråler af oprigtig taknemmelighed, og far og søn er stille imens de ser hende trippe tilbage den vej hun kom fra.
"Er der noget jeg kan gøre?" 
Phillip bliver overrasket over sine egne ord, men en forandring i farens udstråling, en snært af inderlighed og taknemmelighed, fremtvinger spørgsmålet. Uden Phillip kan nå at gribe ind, har hans ti årige selv budt sig til hos sin far.
"Nej det skal du ikke tænke på. Britta hun har styr på det hele, tag du hellere at passe på dig selv."
Jacques holder en pause.
"Men du må da godt komme ind og hilse, når jeg er på Onkologisk."
Phillip er slet ikke tilfreds med svaret. Han kunne gøre hvad som helst. Hente hans tøfler eller købe hans morgenavis. Det handler bare om at få lov til at gøre noget. Hvis han i stedet skal sidde og holde ham i hånden, så vil de uvægerligt kommer til at snakke om mor.
"Du ligner din mor." 
Faren har siddet og observeret Phillip imens han var faldet hen i sine overvejelser. Phillip stirrer tilbage på faderen og prøver, at forstå hans udtryk. "Var det en anklage eller kærligt ment?" Phillip har altid været skræmt ved tanken om at ligne sin mor og alligevel - hvem vil ikke ligne den, man elsker højst af alle.
Jacques ved, at hans ord smerter hans søn, men han elskede hans mor og han elsker sin søn. Hvorfor skulle han så ikke have lov til at konstatere det smukkeste, når det åbenbarer sig for hans øjne? Hans søn har sin mors øjne. Ansigtets fine linjer og det kulsort hår gør ham både stærk at se på og sælsom. Specielt når han falder ind i sig selv omkranses han af en mørk aura på samme måde som hos hans mor. Jacques syntes hun var det smukkeste væsen på jorden og netop det forhold, gjorde det svært for Jacques at begribe hvor afvisende og mørk hun kunne blive, når hun forlod hans verden, for at lukke sig inde i sin egen.
"Snakker du nogensinde om mor, med Britta?"
"Nej, du goldeste! Hvorfor skulle vi dog det?"
Jacques skærer ansigt, som om Phillip havde forslået noget vulgært. Phillip ved heller ikke hvorfor de skulle, og han har også kun behov for at se hvordan hans far reagerer på ideen om, at tale om Alex.
"Jeg ville ønske at du havde fået en anderledes barndom. Det gør jeg virkelig. … Og jeg skulle måske have gjort mange ting anderledes. … Men du bliver nødt til at forstå at det gør ondt på os alle sammen, når man mister én man elsker på den måde. … Og så kan du hade mig … Åh gud vi har haft denne snak så mange gange.  … så kan du hade mig for det du mener jeg har gjort forkert … Og jeg hader også mig selv en gang imellem, men … men. Kære søde Phillip. Den slags sygdom virker som en pest. … Du bliver nødt til. … Det sled også mig op. Jeg følte selv at jeg var ved at blive skør til sidst, og du kan tro, at jeg har været ekstremt bekymret for dig … også."
Der var den igen. Han sagde bekymret "for", eller mente han at Phillip var en bekymring. Jacques stirrer såret på Phillip, og Phillip kan mærke, at han ikke har noget at kaste efter sin far, som han ikke allerede har brugt. Faktisk har han tilgivet ham for længst.
"Det er fint nok far. Du har ret. Vi har snakket om det her mange gange. Det var heller ikke min mening at gøre dig ked af det."
De sidder igen stille over for hinanden. Imens gnaver kræften sig igennem Jacques' krop, og de ved begge, at tiden går for hurtigt til at de kan følge med. Sådan bliver ord meningsløse, når omstændighederne skifter hurtigere end sjælen kan følge med, så hurtigt at ord er for langsomme.
