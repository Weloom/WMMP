Henrik havde siddet i sofaen og overværet Phillips morbide teaterstykke, som en paralyseret. René havde forholdt sig betydeligt mere roligt, fordi han vidste at pistolen var ufarlig. Phillip havde tillid til Henriks behov for at være udglattende, så da han lagde pistolen fra sig, lod han det skinne igennem, at enhver der ikke forstod komikken i det lille optrin, var uden humor. Henrik havde straks leveret en manieret klukken af grin og Phillip prøvede, at undgå øjenkontakt med René indtil han var kommet ud ad døren.
"Bare for sjov. Det er bare for sjov. Det er godt du griner Henrik. Du er så lykkelig dit kvabsede læs."
Phillip har sat sig på en bænk i skovkanten lige over for sin villa. En reminiscens fra et nedlagt busstoppested. Lyset fra vejens forældede lamper oplyser kun vejen svagt. Han kan se hen på sin mørklagte ejendom, som skjuler sig bag ligusteren. Han kan også se sin bil i indkørslen. Han ærgrer sig over at han ikke har formået at ramme indkørslen bedre. Han syntes det gik godt, da han svingede ind, men han havde glemt den sammenskredne stensætning, som han skulle ordne sidste sommer, så bilen skred ud oven på stenene og han ramte carportens venstre side. Han holdt så skævt, at han måtte kravle ud ad passagerdøren. Enkelte rødbrune blade er faldet ned på bagsmækken af bilen og om hans fødder danser mindre blade forbi. Skoven sukker og rasler bag ham og asfalten foran ham synes at snog sig som ål i olie. Phillip er godt klar over, at det er et svineheld, at han er kommet hjem.
Billeder af Guangzhous beskidte vand træder igen frem i Phillips bevidsthed. De sære tårne med de blå lys begynder at blinke igen. Han kan huske at han gik en hel aften for at nå dem. Den gang føltes det som om, at han ville fortsætte ud over det sydkinesiske hav. Et eller andet sted derude ville han nå tårnene og her ville han også finde en kant hvor verden endte. Hvor han egentlig endte, kan han ikke huske. 
Phillip er træt og har kvalme, men han kan ikke komme over vejen. Mørket bag hækken synes at flimre, som om huset er fyldt med tusinde genfærd, der slynger sig rundt som hans mors mørke hår. Derinde et sted står en dobbeltseng med hvide lagner, der minder om et dødsleje. 
Han kan se for sig hvordan hans far gik ind ad indkørslen, for at fortælle Phillip, at hans mor ikke ville komme tilbage. Lige derovre på den anden side af vejen. Der hvor alt ligger i mørke. Hans far var bestemt ikke skabt af den sjællandske muld. Måske var han skabt af havets skum, flygtig, uforståelig og aldrig i ro. Phillip ser hans magre ansigt for sig. Han genkalder sig det ubehag der ramte ham, da han så hvor skrøbelig han var blevet. Selvfølgelig forsøgte Jacques at skjule det, men besøget på hospitalet havde gjort Phillip klar over, at der var et menneske inde under havskummet. Et menneske der havde brug for tilgivelse.
Måske har hans far slet ikke brug for tilgivelse, men hvis Phillip vil undgå at drukne i et hav af dæmoner, som udklækkes et sted i hans marv, må han tage nogle beslutninger. Det føles, som at give efter, men det er en lettelse. Som at famle igennem en mørk kælder og ved et tilfælde, finde en vej ud i lyset. Derude venter Mina og William måske. Hvor ville det være dejligt at se William igen. Bare et øjeblik. Bare høre ham tale frit og høre ham spille.
Trætheden er ved at overmande Phillip og med blot en gnist af vilje vakler han over vejen. 
