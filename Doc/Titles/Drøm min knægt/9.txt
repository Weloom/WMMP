Adressen på Roskildevej i Rødovre har ikke gjort det nemmere for Phillip at tegne et klart billede af René. Han har netop slået centrallåsen til, bilen blinker kort bag ham og han står og studerer den ti etagers høje ejendom. De sidste tre dage har han været i daglig kontakt med René vedrørende det snarlige møde i Hamborg. Han er begyndt at sætte pris på manden. Uanset hvor "Bondsk" René end synes, så føler Phillip at med ham, er samtalerne bekymringsfri og ærlige, og Phillip er begyndt at føle en sjælden kammeratlighed over for sin nye kollega. 
René, Henrik (Ham fra festen hos Dilmer) og Phillip skal stå for at sammensætte en forretningsplan vedrørende levering til en ny krydstogtrute igennem Atlanterhavet omkring Cap Horn. René er en slags forbindelsesofficer til dette nye rejsemarked, som stadig virkede en smule latterligt på Phillip. Renés spraglede fremtoning og hans tilsyneladende uimponerede attitude gjorde oprindeligt Phillip urolig. Henriks entre i arbejdsgruppen gør det ikke bedre. Henriks familiære stemning og den lugt han tager med sig, som er en blanding af hjemmeliv hygge, støj og uro, gør Phillip nervøs for, at Henrik lige pludselig vil gå i stykker foran ham og afsløre en undertrykt katastrofe.
Phillip prøver at tømme hovedet for urolige tanker, imens han stiger ind i elevatoren i opgang "A". Billederne af hans far, Alex, Mina og William, skvulper rundt på overfladen af hans bevidsthed, og turen til øverste etage er ikke lang nok. 
René åbner med det samme, efter at Phillip har ringet på. Phillip er så oprevet indeni, at denne simple form for imødekommenhed, gør ham en smule mere tryg ved, at dagen vil forløbe ok. René fører Phillip ind i stuen hvor han opfordrer ham til at føle sig hjemme, imens han selv returnerer til køkkenet, men Phillip kan ikke slappe af. Han går forsigtigt rundt og forsøger, at tilegne sig et overblik over boligen. Stuen er det eneste rum han umiddelbart kan forholde sig til. Udsigten fra øverste etage er fantastisk, uanset hvor frastødende Københavns vestlige forstæder kan virke på en uindviet nordsjællænder. Renés stue minder Phillip om en stor drengs kollegieværelse, bare dyrere. Her er en bred sort lædersofa, sofabord i glas, spisebord i mørkt matteret glas og seks svulstige stole med høje rygge. I den modsatte ende af stuen er hele endevæggen dækket af et sparsomt møbleret reolsystem. Stuen er som fra en anden tid i forhold til resten af lejlighedens rum: Entreen og husets øvrige værelser ser ud til at have mørkegrå væg-til-væg-tæpper og er dårligt belyste. Køkkenet er formodentlig lejlighedens oprindelige, som var moderne for tyve år siden. René er begyndt at tale til ham ude fra køkkenet og Phillip har svært ved, at høre ham klart, men grimheden som møder Phillip på den anden side af stuens dørtærskel, forhindrer ham i at komme over dørtærsklen, og i stedet læner han sig op ad dørkarmen, imens han prøver at høre hvad René siger. Dørklokken ringer og René afbryder sig selv, for at åbne for Henrik. Phillip vælger at søge ly bag spisebordet i stuen, hvor René har dækket op til aftenens arbejde.
