Skammen har stadig ikke forladt ham. Det beskidte vand fra flodlejet løber i hans årer og hans hjerne er hærget som den lille landsby på kanten af verden. Phillip står i Hamborg, men han føler sig spredt ud over landkortet. En del af ham er i New York, og noget efterlod han i bambusskoven. En del af ham sidder stadig og drømmer på en sten ved Lillebælt. 
Phillip nærmer sig en lille bro over en sidekanal, som vil føre ham hjem til hans midlertidige hjem i Hamborg. Op ad en høj mur til en kirkegård hvor Vedbend vokser ud over kanten og danner et halvtag, står en bænk. Og her, under Vedbenden sidder René og venter på ham. Phillip er henrykt ved synet af sin ven, og sætter sig straks ned ved siden af ham og begynder at tale.
"Sagde han virkelig sådan?"
"Min far? Ja."
"Drømmer du så? Hvad drømmer du om? Om et bedre liv? Kærlighed?"
"Næ. Egentlig ikke. Jeg drømmer ikke. Jeg er lige her hvor jeg skal være. Jeg har indrettet mig sådan som jeg finder bedst og jeg savner ingenting? Min far var en drømmer. Sådan én som er spændt ud over jorden og himlen og aldrig blot er ét sted."
"Jeg synes nu han lyder som en rar mand."
"Det var han skam også. Jeg elsker ham endnu."
"Men … må jeg spørge dig om du har en kvinde? Har du ikke løst til at få børn, René?"
"Nej Phillip."
"Savner du det ikke? Nogen at dele livet med!?"
"Du savner det Phillip. Du savner hende. Du savner din søn … og din far. Det er dig du skal spørge. Ikke mig."
"Jeg savner ikke min far. Min mor måske."
Phillip fanger et sælsomt blik i Renés øjne - som om, han ignorer Phillips sidste svar og afventer et andet.
"Jeg husker pludselig … tydeligt … en aften hvor min mor kom hjem. Jeg lå og sov på mit værelse. Jeg mærkede lyset fra døren endnu inden jeg vågnede. Jeg kunne mærke kærligheden og det vækkede mig. Da jeg åbnede øjnene, var alt i værelset mørkebrunt. Ude fra gangen drejede det orange lys rundt i en tåget dis. Jeg husker gangens regnbuefarvede løber så tydeligt. Midt i rummet stod min mor og jeg ville springe ud af sengen og hoppe op i hendes favn. Samtidig kom min far ind. Han bad mig lægge mig. Han fortalte mig at klokken var mange. Det vidste jeg da godt, men det var lige meget, for mor var kommet. Jeg forstod ham ikke. Mor forsvandt og jeg syntes, at det var ondt og uretfærdigt, at jeg ikke måtte kramme min mor." 
"Hun var væk da jeg vågnede. Far sagde hun sov, men jeg kunne mærke at hun ikke var der. Jeg gik i skole og vidste at huset ville være tomt når jeg kom hjem."
"Hvordan så hun ud?"
"Min mor? Hun var smuk."
"Jeg mener, den aften?"
Phillip bliver stille. Hele natten bliver stille. 
"Hun var våd."
"Kom hun hen til dig?"
"Nej … Hun stod der bare … Og så kom min far ind."
"Kom hun ikke hen til dig?"
"Nej … Hun stod der bare."
"Hvordan så hun ud?"
"Den aften?" René tier.
"Hun var våd … Gennemblødt faktisk … Hendes hår klistrede sig til hendes ansigt … og til frakken … Hun havde overtøj på … Hun være gået … langt."
Vedbenden trækker sig langsomt sammen, imens Phillip tænker. Alex' øjne var tomme, hendes ansigt var som sten og hendes hænder blødte. Detaljerne træder ud af de mudrede billeder - fars bekymrede blik. Han tonefald som var både kærligt og insisterende. Mor. Mor som gik.
"Kære Phillip. Du har aldrig haft en mor … Og jeg ved hvor meget du har ønsket dig det … Hun nåede det ikke … Hun var ung. Det ved du … Du skulle være lyset i Alex' og Jacques' liv sammen, men sådan skulle det ikke blive."
"Hun var skizofren."
"Hun blev det … Efter en grim depression … Efter fødslen … Hun kom sig aldrig."
"Det var min skyld."
"Ingens. Phillip." 
René sidder afventende, og siger så, indtrængende "Kan du slet ikke se det, Phillip?" 
"Hvad?" René uddyber ikke.
"Det er rigtig nok … Jeg ved det godt."
"Han smiler til dig, ikke?"
"Jo. Han sidder ude på verandaen og smiler til mig, igennem havedøren."
"Ja, han gør. På en varm sommerdag."
"Imens jeg sidder på stuegulvet og leger. Far."
Ordene der forlader Phillips hals synes melodiske og feminine. Hans krop er blevet let, og føles så æterisk, at han kort skælver ved frygten for at være blevet gennemsigtig.
Han ved ikke om det var samtalen eller om det er noget andet indeni ham, der har taget kontrollen over ham og skubber ham frem som i en trance. Han siger hurtigt farvel og går imod broen. For enden af broen kiggede han tilbage efter René som stadig sidder under Vedbenden. Phillip forsøger at aflæse hans ansigtsudtryk, men han er for langt væk og lyset svagt. Det gør Phillip trist, for noget i ham beder ham om at blive, og han kan ikke lide at efterlade sin ven uden at vide hvordan.
