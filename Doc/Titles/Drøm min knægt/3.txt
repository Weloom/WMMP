Phillips bungalow ligger i en nordlig bydel som hedder Hongshan. Turen hjem fra havneområdet foregår altid i taxi og selvom byen er provinshovedstad, med over tretten millioner indbyggere, er den overskuelig fordi Zhujiang floden og alle dens bifloder, synes at dele byen op i overskuelige størrelser. Midt i byen står det imposante Canton tower der oplyser himlen. Phillip synes at tårnet og hele den moderne bydel af Guangzhou er smagløst, men tårnet fungerer som et fyrtårn, så Phillip altid kan orientere sig efter, når han er på vej hjem om aftenen. Han er netop vågnet og sidder med panden op ad passagervinduet. Han grimmes ved at være faldet i søvn bag i en taxi. Det er noget han har forsværget aldrig at gøre på grund af risikoen for rovmord. Uden at røre sig, forsøger han at finde ud af hvor han er. Han kører langs vandet. Det er tydeligt, men han kan ikke se lyset fra Canton tower og lysende på den anden side af floden er udviskede. Maven og halsen snurrer sig sammen da han konstaterer, at han må være på vej ud af byen. Han tør ikke se på chaufføren og han tør heller ikke vise at han er vågnet, af frygt, for at forværre situationen.
"Hård aften?" 
Taxichaufførens stemme runger højlydt i bilens lille kabine, og i det samme går det aparte i situationen op for Phillip. De er på vej op ad Strandvejen. Det er ikke Zhujiang, men Øresund som han ser ud på, og de svage lys er Landskrona. Phillip retter sig roligt op og forsøger, at danne sig et billede af chaufføren, som sidder oplyst kun af bilens instrumenter. Han kan se chaufførens øjne i bakspejlet, og selvom chaufføren sikkert har fulgt Phillip i bakspejlet, har han nu øjnene på vejen. Phillip undgår at svare, men retter sig op i sædet. Han husker at have bestilt taxien, men ikke at han satte sig ind i den og han konstaterer, at han må være blevet mere fuld end han ønskede.
Han ærgrer sig over at han mistede taget om aftenen. Han genkalder sig det mytiske humør han var i, da han ankom hos Dilmer tidligere på aftenen. Han griner ved sig selv, for det ligner et narrespil han har gentaget mange gange før. Han kan egentlig ikke forstå hvorfor han gør sig sådanne anstrengelser, for at have det sjovt, når det så ofte ender på samme måde. Han er frastødt ved sig selv. Det eneste han kan sætte pris på i dette øjeblik, er strandvejens asfalt, der rutsjer forbi under taxiens jul og giver en rolig rumlen i kabinen, og i hans mellemgulv.
Når Phillip møder glad op til en fest, er det i håb om at nogen vil bære ham igennem hele seancen, alene på det smil han afleverer ved indgangen. Han har ikke nogen egentlig glæde at dele ud af, og hvis han har overbevist sig selv om andet, bliver han bekræftet af det modsatte, når tvivl og foragt springer frem efter den mindste uoverensstemmelse imellem hans forventninger og virkeligheden. Phillip er slet ikke i tvivl om sin egen rolle i disse evindelige nedadgående spiraler, som skider ham ud i et buskat, en beskidt gågade eller som nu, halvt hallucinerende i en taxi, usikker på hvor han er.
Phillip kigger på sine hænder og strækker fingrene frem over lårene. Han konstaterer at neglene er rene og huden på håndryggen, med arteriernes bløder former der spiller hen over håndryggen som floder og bifloder, fremstår harmonisk og ren. Huden har et lilla skær fra gadelygterne og de tonende ruder, og det okkulte lys får ham til, at føle sig behageligt afkoblet fra virkeligheden. Han tager sig forsigtigt til halsen og mærker nænsomt efter hvordan hans slips sidder. Knuden har kun givet sig en smule. Han er tilfreds og lader det sidde som det er. Det kunne være meget værre.
