Phillip undlader at tænde lyset, da han træder ind i lejligheden, hvor René og han har tilbragt de sidste tre dage. En steril lejlighed med alle travle forretningsdrenges behov: Væggene er bare og møblerne få. Et kraftigt månelys strømmer ind fra panoramaruderne for enden af stuen, og oplyser stuemøblerne og køkkenet han står i. Resten af lejligheden ligger i mørke. På stuebordet står de eneste beviser på tidligere liv. Et par dåser og nogle glas, som synes at være dækket af et fint lag støv på grund af månens dusede lys. I bunden af lejligheden, hvor værelserne er, hvor alt ligger i mørke, siver et lys fra en halvåben dør. Phillip går hen til vinduerne, men lyset fra månen føles ubehageligt pågående, som om det vil kigge ind i ham. Så han vender tilbage til mørket. Lyser fra bunden af lejligheden forsvinder og kommer igen, som om det prøver at drille lejlighedens eneste gæst. Umiddelbart uanfægtet af det sære lys, går han ind på sit værelse. 
Phillip var glad da han efterlod René på bænken, men da han trådte ind i opgangen og imens han gik de firefyrre trappetrin til lejligheden på første sal, vendte hans sind langsomt vrangen ud på sig selv, som det var sket mange gange før for Phillip. Da han trådte ind ad døren og mødte lyset fra månen, var han rastløs. Nu sidder han i sofaen og kigger på det flimrende lys fra en dør, hvor der ingen dør er. På bordet foran ham ved siden af dåserne og glassene ligger hans fars pistol fra hans tid i marinen. En Wesson model 559. Phillip vidste præcis hvor han skulle finde den, da han besøgte sommerhuset.
Netop nu går Mina og William sammen ned af trapperne til metroen på 86'ende gade. 
Phillip har tilgivet dem alle og sat sig selv fri. Intet skal retfærdiggøres eller forklares. Alt er præcis hvor det skal være. Der er ingen illusioner tilbage. Alt står klarere end nogensinde. 
Netop nu går René igennem sikkerhedsslusen i Kastrup.
Lyset fra døren danser på væggen foran ham. Med en svag rytme masserer den et budskab ind i hans hjerte om en genvej til lykken og en mulighed for at gøre det om, som gjorde livet ulideligt. "Anden gang bliver nemmere." Phillip lukker øjnene, stopper midt i en vejrtrækning og griber ud efter dørhåndtaget.
Netop nu sidder Britta hos sin kaptajn. Han sidder halvt oprejst mod sengegærdet.
"Britta, jeg er træt."
"Ja, min skat … Nu skal jeg hjælpe dig."
Britta flytter puderne bag Jacques' ryg og han synker ned under dynen og skutter sig. Kort efter glider han ind i et uroligt limbo med halvt lukkede øjne og en kraftløs halvåben mund."
"Skal jeg hente et glas vand?"
Jacques åbner ikke øjnene, men svarer.
"Nej Britta. Vil du ikke bare sidde her lidt."
Hun tager hans ene hånd i sine.
"Jeg kan ikke lide måden han altid bebrejder dig Jacques. Det gør ondt at se på."
"Britta, kære, hold nu op."
"Jeg ved det godt."
"Han så glad ud i lørdags … Gjorde han ik!?"
"Jo. Det gjorde han da … Men på en sælsom måde."
Jacques klemmer om hendes hånd. Hun kan mærke at han er bange.
