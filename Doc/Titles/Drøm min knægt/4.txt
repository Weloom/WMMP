Han kan ikke fordrage hessian tapet og han kan ikke fordrage palisander møbler. Alligevel består hans entré ikke af andet. Phillip har været væk hjemmefra i to uger, Nu står han og følger støvfnuggene danse i sollyset fra hoveddøren, og tænker at han må få støvsuget. I hånden har han posten. Da han kom hjem i morges, var han i godt humør. Han tømte postkassen, hvilket han ellers kun gør modstræbende. Han tog også sine løbesko frem og havde fundet et sæt Nike løbebukser og en trøje, og smidt det hele ved døren som en påmindelse om, at han burde motionere. Nu står han og kigger på bunken misbilligende, og har svært ved at genkalde sig det gode humør.
Posten er mager. Han sorterer den halve snes post i magasiner, personlige reklamer og konvolutter. Han åbner konvolutterne én for én. Han kan med lettelse konstatere at det hele kan smides ud efter hurtig gennemløsning. Det er som at få "fuldt hus". Det sidste brev han gennemlæste, var fra ejendomsmægleren som i et højtideligt tonefald oplyste Phillip, at de ikke ville foretage sig yderligere i forhold til hussalget grundet manglende svar fra "ejer", trods adskillige henvendelser fra interesserede købere.
Han kan huske hvordan han selv og Mina gjorde nar af deres entré, hver gang de fik gæster. De havde overtaget huset fra Phillips farbror, og Phillip havde selv tilbragt mange år på adressen. De fik det for ingenting og der var en masse underforstået i overdragelsen, som han havde svært ved at forholde sig til.
Når klokken er atten, vil han ringe til Mina igen - eller William. Han kunne ringe til William først, og hvis han ikke tog telefonen, kunne han så ringe til Mina. Hvis de var sammen, ville Mina jo nok bemærke hans opkald, hvorefter hun måske ville være mere animeret til at tage den, når han ringede på hendes nummer. Det er nok bedre at ringe klokken tyve eller toogtyve, så har William vel fri eller Mina er på vej hjem, fra hvad end hun foretager sig lige nu. Phillip bemærker ikke det absurde i sin beregnende ihærdighed, i hans forsøg på at komme igennem til Mina og William. En genert kærlighed til dagen har sneget sig ind på ham. Han er glad for, at han hverken har tømmermænd eller smerter i kroppen, men virkelyst. Derfor er følelsen af at have en plan nok - et håb, som kan få ham til at tage sine løbesko på.
