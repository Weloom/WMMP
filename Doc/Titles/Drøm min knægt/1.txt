"De steg bare ud. Den nemmeste vej var igennem det åbne skrog, hvor flyet var knækket over. Minutter efter at alle burde være døde, kunne de frigøre deres sikkerhedsbælter og forsigtigt kravle ud på den hårde lerede jord på en mark få kilometer udenfor Stockholm. Her lå SK751, hvid som sneen og med SAS' elegante dybblå navnetræk. Flået over i tre dele og med begge vinger amputeret, da den brasede ned igennem trætoppene foran marken."
"Hvordan føles det? At stå i den lune lufthavn og vente på sin afgang. At sidde i flyet, træt og irriteret over ventetiden. Kort efter mærker du hvordan flyet taber højde. Hvordan føles det? Når døden griber fat om dig og alt for tidligt vil have dig tilbage i mørket. Når alt står stille og rystelserne er holdt op, kan du fortage den velkendte manøvre, når du skal fri fra dit sæde - 'Løft og slip'. Herefter kan du træde ud under en grå uimponeret himmel, på en stille mark et sted i Sverige."
"I det øjeblik, efter at have skreget sammen med 128 andre mennesker, er du helt alene, nyfødt og på en måde fri. Minutter efter fryser du. Du er sulten, folk begynder at tale til dig. Du kan høre én klage og en enkelt råder om hjælp. Du er hjemme inden dagen er omme og du vil lægge dig i din seng, med din mand, eller en kone. Og selv om du ved det ikke er det samme længere, vil din første morgen være som de tidligere og resten af dagen vil du arbejde på, at de næste mange morgener ikke skal være anderledes."
Nedenunder flyets bug passerer Riyadh. Et trænet øje vil kunne skimte dets lys som små stjerner i flyets lak, imens det bevæger sig ud over den vidtstrakte Arabiske ørken. Flyet lettede fra Dubai lidt over fem eftermiddag og Phillips underbukser er allerede kravlet op om hans lår og gnaver ham i lysken. Han ville tage sig sammen til at komme ud på toilettet, så han kunne få rede på sig selv, men han orker ikke at forstyrre de tre passagerer, der optager sæderne ud til mellemgangen. Turen fra Guangzhou til Dubai var komfortabel, men på flyet fra Dubai var Phillip nødt til at nøjes med en standard billet. I et fuldt fly, klemt inde ved vinduet og med udsigt til endnu syv timers flyvning, arbejder han intenst på sin mentale hygiejne. Det handler om at sprede de gode stunder over hele turens varighed. Hvis han for eksempel venter en halv time med at besøge toilettet, virker det mindre anmassende og han har noget at se frem til.
"Nej, om jeg orker det."
 "Sorry, escuse me, do You mind? Thanks. Sorry. Most appreciatet. Oh Pardon, merci beaucoup. Merci. Thanks."
"Og så skal jeg igennem den samme ballade, når jeg skal tilbage igen. Hvem har dog fundet på det her system? Og så alt den opblæste service og høflighed og deres fjollede små hatte. Vi er pølser på et stativ. Giv os en omgang ketchup og sennep og lad os drikke os i hegnet. Så kan I vække os når vi er i København."
Tilbage i sædet, falder roen over Phillip. Flyet skælver en smule, men det er ikke meget man mærker i en Airbus A380’er. Han elsker denne model. Dens krop ligner en hval og dens femten meter høje halefinde og fire kraftfulde jetmotorer afbalancerer dens uhyggelige dimensioner og får den til at se mindre ud - som et stykke legetøj. 
"Hvordan ville jeg reagere, hvis gulvet med et forsvandt under mig? I denne højde ville jeg vel besvime øjeblikkeligt. Hvad hvis jeg sad tre sæder længere tilbage? Jeg ville se sæderne foran mig blive tømt. Den kolde luft ville være kvælende, men jeg ville nå, at få mit åndedrætsudstyr på. Ville jeg overhovedet kigge på kvinden ved siden af mig? Ville jeg kunne hjælp nogen? Jeg ville gøre hvad jeg kunne, men det ville være absurd. For hvad skulle man redde nogen fra? At dø fem minutter for tidligt? Måske skulle man bare læne sig tilbage og nyde de sidste minutter. Skrigeriet ville selvfølgelig være et problem." 
"Hvad hvis det er en anden Andreas Lubitz der sidder med styrepinden i cockpittet. Hvordan vil jeg reagere, hvis det bliver tydeligt, at han har besluttet sig for at tage os med i døden? Hvis han har modet til at tage livet af sig selv, skal jeg så stå og flå mine negle til blods og skrige eder og forbandelser i sekunderne før min død? Det sætter én i et grimt dilemma. Hvad er mest menneskeligt – At kæmpe for sit liv eller acceptere døden? Og hvordan gør man så det? Kan man forberede sig på døden, eller handler det bare om at opgiver illusionen om livet så hurtigt som muligt?"
Phillip graver sin mobiltelefon frem fra sin jakke, som han har klemt forsigtigt sammen og lagt imellem sædet og vinduet. Han slår "fly mode" fra, for at se om der er kommet beskeder. Der er kommet e-post, ikke noget interessant og ingen opkald eller beskeder.
"Sidst jeg skrev, var i Guangzhou lufthavn og på det tidspunkt var det vel aftenstid i New York. En hel dag med opkald og de svarer ikke tilbage. Jeg hænger ni kilometer oppe i den krystalklare himmel og ingen spørger sig selv, hvor jeg er eller hvad jeg vil."
Phillips firma sælger ydelser til shipping branchen. Selv er Phillip specialist i indkøb og logistik. Han tog til Guangzhou først i september, som led i et forsøg på, at lave en aftale med en leverandør af fødevare til erhvervsskibe. Guangzhou ligger ud til det Sydkinesiske hav og byen er vokset til en gigant, der overstråler Hongkongs falmende lys længere nede af kysten. 
Oprindeligt var det slet ikke meningen, at Phillip skulle løfte opgaven alene. Oprindeligt skulle han have en kollega med, men hendes mor blev erklæret terminal dagen før deres afgang. Efter to hæsblæsende uger i Guangzhou er Phillip udbrændt. Han er desorienteret og kan intet huske fra de sidste dage. I takt med at han nærmer sig det nordiske luftrum siver de sidste fragmenter af østens begivenheder fra hans bevidsthed og han genkalder sig de bekymringer han efterlod derhjemme.
Det virkede så fornuftigt og det gjorde så ondt. Det virkede så irreversibelt, så han holdt mund. Mina snakkede imens hun pakkede og Phillip var stille imens han så på. Han husker tydeligst, de øjne hun så på ham med, som syntes at sige en masse, som hun aldrig formulerede på en måde han forstod. Hendes drømme kunne indfries på Colombia University på Manhattan og William havde fået plads på Manhattans musikkonservatorium. Phillip bildte hende ind, at han selv ville finde sine drømme i alle verdens havne. Troede hun mon på ham? Han gjorde det ikke selv.
Klokken er lidt i seks om morgenen da Phillip krydser over vejbanerne uden for terminal "2" i retning af parkeringshus "5". Morgenlyset er blidt og selvom trafikken af rejsende der skal til og fra lufthavnen allerede er intens, virker lufthavnen rolig. 
Phillip tjekker sine meddelelser igen, inden han starter BMW’en. Der er én fra Britta. Hun skriver, at hans far skal til undersøgelse lørdag, så det er bedst at Phillip kommer søndag i stedet for. Det passer ham fint.
