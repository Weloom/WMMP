Lyset fra stuens panoramaruder kaster et skarpt lys ud i haven bag Phillips lille murstensvilla på Stubbevej i Hornbæk. Haven hælder en smule ned mod bunden af grunden og er omkranset af liguster. Haven er beboet af grædende kæmper, morbærbuske og hængepil, der er gået i et med hækken. Et mørke- og gyldentgrønt vildnis, der opsluges af skyggerne og hvis trætoppe tegner sig sorte imod den kongeblå aftenhimmel. Phillip står og beundrer de pink Dahlia der blomster fra bedet omkring terrassen foran havedøren. Trods sensommeren synes de at have holdt ud, til Phillip atter var hjemme.
Phillip står ganske stille for at nyde stilheden. Han har en tændt smøg i den ene hånd og et glas rødvin i den anden. Han er iført joggingbukser, hvid skjorte og slåbrok. De tyndslidte hjemmesko suger stille fugt til sig fra det dugvåde græs, som står Phillip til over anklerne, så selv hans joggingbukser er våde.
Da han havde ordnet posten om morgenen og drønet det hele i skraldespanden, accepterede han gårsdagens friske Phillips invitation til en løbetur. Phillip løb ned ad villavejen iført turkise Asics, sorte tights, sort langærmet og sort kasket. Klokken var elleve og flere af vejens beboere var i gang i haven, eller på vej ud, og Phillip fik mulighed for at hilse på folk han ikke havde snakket med i månedsvis, med søgende blikke og afmålte nik. De var alle Minas venner eller bekendte af hans far eller hans farbror eller kendte hans søn. Han var blevet tilbage som vagtmand i et tilgroet vagttårn, for at minde folk om, at mennesker kommer for at forsvinde. Så det blev ved nikkene og ubehaget fil Phillip til at fortryde, at han havde bevæget sig ud på vejen i løbesko og tights. Han kunne lige så vel havde forladt huset uden bukser på, og løbet afsted med dilleren svingende i det fri.
Løbeturen havde varet en time og det meste af tiden havde han brugt på, at gå tilbage til hjemmeadressen i stedet for at løbe. Han var gået i stå på en bakkekam bag byen, hvor han havde skoven bag sig og udsigt ud over sundet. Herfra var lysten til at løbe, fortsat uden ham og havde efterladt ham med det eneste egentlige formål med dagen. Hans tanker bevægede sig i cirkler omkring aftenens telefonsamtaler, der virkede som en låst dør i hans bevidsthed, som han ikke kunne se forbi.
Hjemme havde han trukket et par joggingbukser over sine tights og kørt ned i byen for at købe ind. Han havde været overmodig og købt ind med tanke på et avanceret solostævnemøde, men det var aldrig blevet til noget. Han havde fået smidt de fleste varer på plads, men meget stod fortsat i poser. I stedet havde han sat sig til at arbejde. Han havde taget en hvid skjorte over sit løbetøj og sat sig ind på sit kontor ved siden af soveværelset. Her kunne han slå timer ihjel ind til det var aften og fordybe sig i sin næste opgaver for Wrisk.
Phillip er gået længere ned i haven. Han ærgrer sig over en spildt dag, og han ved hvad han taler om. Spildte dage har alle den samme symmetri af fremmedgjorthed fra det øjeblik han åbner øjnene. Manierede forsøg på at udfylde dagen med aktiviteter der er adspredende og langsomt bliver hans sjæl forpustet. Han opgiver sin illusion og hengiver sig til melankoli og rødvin. Det er værst efter rejserne, når han skal finde sig selv tilrette igen, og efter at han er blevet alene og rejseaktiviteterne er taget til, har han ikke kræfterne til at føle sig hjemme mere.
Han husker hvor forfjamsket han var, inden han startede sin telefonkampagne, og det lange tilløb piner ham. Det mest ægte øjeblik denne dag, var da han arbejdede. Iført skjorte og joggingbukser havde han fået lavet så meget han kunne uden, at bruge hovedet. Hænderne var beskæftiget og arbejdet med sejlruter, havne, passagerstatistikker, prisrammer og fødevareleverandører tilfredsstillede den del af hans sind, der længtes efter en smule kontrol. Han arbejde indtil syv aften, indtil roen i ham blev for forstyrrende. Han ryddede op, tændte for musikken og gik rundt om sig selv i endnu nogle timer, som forberedte han sig på et stævnemøde.
Så snart han kan høre, at opkaldet går igennem, begynder hans hjerte at banke hurtigere.
 "William? William. Det er far."
"#¤¤%&/()."
"Kan du høre mig William. Det er far, hvordan går det?" Phillip taler til støjen i den anden ende, som om hans veltalenhed kunne dekryptere støjen, men den dårlige forbindelse gør ham bekymret. Som om den dårlige forbindelse er et mål for hvor relevant verden vurderer hans patetiske opkald at være.
"Det er den forvirrende far der prøver at få kontakt til sin knægt."
"Ham der indkøber toiletpapir og pasta til stenrige pensionister på krydstogt? Jøsses, stik ham en af de billige forbindelser og se om du kan forkorte samtalen."
"Skal ske mester. Han får en knækket forbindelse. Sikke et spild."
"Phillip?!" 
Det lød som William, men stemmen lød spørgende. Med tro på, at han endelige har fået forbindelse, udruller han det kærligste og længste "Hej" han formår, men der er intet svar, bare støj.
"Det er Phillip!" 
Han kan hører en stemme, men den er længere væk og indignationen begynder at vokse i ham.
"Hallo, er der nogen. Hallo. Er det William jeg taler med? Kan du ikke svare!"
"Hej Phillip, det er Amanda." 
En kælen og frisk kvindestemme går pludseligt tydeligt igennem og Phillips indvolde skifter plads. Han vil tale med William og i stedet bliver han stillet om til Minas veninde, som oprindeligt inviterede hende til staterne. En følelse af at han bliver holdt hen, antænder en skinsyge, som han har svært ved at kontrollere.
"Det er længe siden, Phillip hvordan går det? Går det godt? Er du kommet hjem?"
"Ja, jeg er kommet hjem tak. Undskyld mig … er det muligt, at jeg kan snakke med William?"
"Jo selvfølgelig da, han er bare lige i gang med noget? Hvordan har du det Phillip? Har du det godt?"
"Helt fint." 
Phillip har svært ved at mande sig op til smalltalk. Han har savnet sin knægt, og nu da han ved, at han sikkert er et eller andet sted i baggrunden, kan han kun tænke på at få hans stemme at høre.
"Undskyld Amanda, men er det ikke Williams telefon jeg har ringet til?" 
"Øh, nej, eller jo, det kan godt være. Hvad med din far? Jeg skal lige høre hvordan det går med ham. Han er jo en fighter! Hvordan tager han det hele?"
Ordet "Fighter" bliver sagt med en tegnefilms overdrevne udpensling, og Phillip er fuld af vantro over samtalens sære afstikkere. Han er rasende over, at han ikke kan tale med William, men skal gennemgå dette sære intermezzo. Han har heller ikke besøgt sin far, så han ved egentlig ikke hvad han skal svare, så han vælger at være indtrængende.
"Amanda, Kære. Er det muligt at jeg kan tale med William? Det er derfor jeg har ringet."
Da William kommer til telefonen, er han fåmæl og utydelig, og Phillip skal trække ethvert svar ud af ham. Han vil bare høre hans stemme, men for at få lyd ud af knægten, væver Phillip rundt imellem emner, der kan få ham til at svare med mere end enstavelsesord. Til trods for den dvaske tone, er Williams stemme sprød og synes dybere og mere moden end Phillip husker den. Han fyldes af både respekt og vemod ved tanken om, at hans dreng vokser fra ham på den anden side af Atlanten. Til sidst lader han sin dreng i fred.
"Ok far, hav det godt. Vi ses." 
William slutter af i et friskt og kærligt toneleje, som om han endelig kan tage sig sammen, nu da samtalen er ved at være slut. Ordene og den lyse tone føles som en forsinket gave, og Phillip kredser om hvert et ord i sætningen efter, at samtalen er slut.
"Vi ses … Hvornår ses vi?" 
Phillip har ingen anelse om hvornår han får sin søn at se igen. Da han accepterede, at Mina tog William med til New York, troede han at det var en drøm som han havde en rolle i. Han havde accepteret situationen og glædet sig til, at besøge dem. Han havde fantaseret om hvordan det kunne fungere. Han kunne afholde ferierne i staterne, tage William med op for at se Niagara Falls, og vandre i skovene langs Canadas grænse. Han så en glad Mina for sig, som han kunne tale med, som en ven. Han havde set billeder for sig af hans familie under blomstrende kirsebærtræer i Manhattans gader, og han havde set bladene og smilene blive blæst ud over Hudson floden. 
Han kan ikke få mere rødvin ned. Skuffelsen efter samtalen har efterladt ham apatisk. Tanken om at han reelt ikke har nogen plan for at se sin søn, er kommet som et sjok. Lige så ubelejligt hans opkald føltes, lige så ubelejligt ville det forekomme, hvis han pludselig troppede op i Jackson Heights i Queens, hvor de vist nok bor nu.
Himlen er god ved ham. Den er mild. Myggene summer inde i hækken. Han kan høre dem tydeligt, og de lader ham være. Under hans fødder er jorden levende og dens hjerteslag forplanter sig i Phillips krop og et skælv går igennem hans liv til den brusende lyd af hængepilen. Han føler sig som et spøgelse i andres have.
