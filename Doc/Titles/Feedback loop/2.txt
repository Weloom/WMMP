Hele vejen rundt om plejehjemmet er der anlagt en stor have som igen er omkranset af høje popler, hvis toppe svajer roligt i vinden. Ejendommen er opført i en simpel klassicistisk stil, med høje vinduer og lyse lokaler. Da Robert træder ud af bussen, tager to ansatte imod. 
”Goddag Robert, Velkommen, vil du være sød at komme denne vej?!”
Robert følger med personalet op af den brede flisegang som fører til centerets sikrede check-in. Robert og vagterne gør et kort ophold i entreen, inden den næste dør åbnes og de begynder at gå ned igennem en korridor, med døre og vinduer til mindre kontorer på begge sider.
”Nu skal du se Robert. Hvis du vil være sød at sætte dig her?!” 
De er ankommet til et stort smukt lokale med høje vinduer og en stor fløjdør der giver adgang til stenterrassen udenfor. Vinduerne og terrassedøren er låst af, men tagvinduerne står på klem og lader lydene fra haven og brisen sive ind.
Robert er ikke alene. Her er adskillige modeller som han straks genkender. Både ældre og nyere end ham selv og enheder som har helt anderledes funktioner end hans. Roberts menneskelige ydre og elegante design, er moderne, men tjener også et bestemt formål, imens andre enheder har et mere råt præg og flere er bygget i et format der intet har med den menneskelige anatomi at gøre.
I et af kontorerne som Robert netop har passeret, sidder undersøgelseschefen Triss sammen med sin assistent og ser nærmere på de filer, som netop er trukket fra Roberts lokale arkiv.
”Robert er en ældre model, ikke sandt” spørger Triss, med et ønske om at Pilo læser højt.
”Jo, han har faktisk været aktiv længe … og mange steder. En model PP4 … c, jeg ved ikke hvad c’et står for, men han startede som arkivar, udlånt til Hamburg og arbejde på … ”Staatsarchivs und Beratungsdienst”, puha, det sidste ved jeg ikke hvad betyder.”
”Rådgivningstjeneste” Svarer Triss hurtigt.
”Så har han være i flyvevåbnet … igen udlånt, det var fantastisk. Denne gang hos det britiske militær. Ok, der står så ikke meget, det er nok hemmelighedsstemplet det hele. Herefter følger nogle år som styrmandsassistent på Star Lines togtskibe. Siden har han haft tre opgaver herhjemme, alle opvartningsopgaver af den eller anden art. … Én af dem på det kongelige.”
Triss har siddet helt stille imens Pilo gennemgik levnedsbeskrivelsen og hendes eneste kommentar er ”Interessant.”
”Det er næsten imponerende ik? Et helt liv nærmest. Han kunne være min far” griner Pilo for at slippe ét eller andet fri.
”En pligtopfyldende herre. Det må man sige” supplerer Triss. ”I lyset af de mange opgaver, så er der en vis uretfærdighed i, at en lille diskussion på en restaurant er nok til at afslutte ens frie liv. Men når man trækker af med andres børn, så hjælper det ikke, om han så har elefantordnen”.
En aparte form for melankoli er opstået, som om Roberts historie forsøger at forgifte dem igennem en form for æter der siver fra hans levnedsbeskrivelse. Triss ryster det hurtigt af sig med et pludseligt ryk og slag ud i luften.
”Robotdrømmeri” råber hun ud i rummet hvorefter hun hastigt lukker Roberts filer ned og åbner en frisk undersøgelsesprotokol.
”Lad os se hvad den gamle jas kan lære os, inden vi slukker for ham. Sammensæt et almindeligt undersøgelsesforløb med praktiske udfordringer og kognitive test Pilo.”
”Det bliver en god dag. Man er ulasteligt klædt og der er ikke en plet at se.” Men habitten er væk og Robert begynder dagens program iklædt plejehjemmets farver. Den nye dragt kan bedst beskrives som en orange tætsiddende regnfrakke i ét stykke med påtegnede detaljer i blåt, der understreger hans slanke anatomi.
Hans første opgave er servicering af gæster som både består af personale og andre robotter. Robert reder seng, serverer kaffe og udveksler høfligheder og smalltalk. Han er ikke den eneste PP4 model. Her er også ældre MEC modeller, som ser endnu mere menneskelige ud, og så er der industrimaskiner der ikke har et eneste menneskeligt træk. Mange af modellerne er omprogrammeret til at indgå i testen af andre enheder, og kan spille både synshandikappede ældre og arrige middagsgæster.
Senere skal Roberts analytiske evner og stress tolerance testes. Robert får til opgave at krydse plejehjemmet på tid. Udfordringen består i at finde ud af, hvordan han håndterer situationer, hvor vejen er spærret og døre er låst. I dagevis sendes han på udflugt rundt i værkstederne, korridorerne i undersøgelsesafdelingen, Køkkenet og kaffeteriet på første sal. Den administrative afdeling og laboratorierne, med deres utal af døre og sikkerhedssystemer.
Så er der de Kognitive test som udføres af Pilo imens Triss overvåger scenarierne. De taler om forskellen på mennesket og maskinen, Ansvar og arbejdsglæde. De gennemløber tænkte scenarier, hvor Robert skal beskrive hvordan han vil reagere, hvis et menneske angriber ham, eller hvis et menneske er i fare.
Om aftenen, når de ikke er under instruktion, samles maskinerne i hovedsalen. Ti til tolv af dem står altid tæt samlet ved de store døre ud til stenterrassen. Heriblandt PP4 modellerne og MEC’erne. Her falder det dovne lys ind i hovedsalen og farver maskinerne og væggene røde. Poplerne bliver sorte imod den nedgående sol imens deres skygger kravler hen over den dybgrønne græsplane, indtil de begraver instituttet i mørke. Herefter returnerer maskinerne langsomt til deres stationer, hvor de overnatter.
”Han er langsom. Du godeste hvor er han langsom.” Siger Triss uden at tage øjnene fra sin skærm.
Men Pilo, som er i godt humør forsvarer straks Robert: ”Men han gennemfører sine opgaver fortrinligt og bedre end benchmarken for hans type”.
Triss vender sig stille imod Pilo og nyder i stilhed den ivrighed hvormed Pilo forsvarer Robert: 
”Han har ikke nogen opgraderinger, så vidt jeg kan se i hans filer. Så ud over mindre reparationer, består han faktisk af de oprindelige komponenter. Jeg ville forvente en betydeligt dårligere præstation for en model i hans alder.”
Pilo er altid i godt humør når han har leget med maskiner som Robert. De kognitive test og forhindringsbanerne minder ham om legene fra hans barndomsgade, og han håber altid at hans forsøgskaniner klarer sig så godt som muligt, og Robert synes at have løst opgaverne med ekstraordinær kløgtighed.
”Vi ved jo ikke om englænderne eventuelt har pillet ved ham.” fortsætter Triss.
”Nej, det er selvfølgelig rigtig nok, men hvis de har brugt nogen penge på ham, ud over det normale, så havde de vel også beholdt ham, ikke sandt?”
Triss og Pilo går nøjsomt alle detaljer igennem som de har indsamlet om Roberts adfærd. Endelig læner Triss sig tilbage med en midtvejskonklusion:
”Det er i hans møde med omverdenen, at hastigheden går ned. Han observerer flere ting end nødvendigt og laver betydeligt flere justeringer end nødvendigt. Man kan sige at han er sandet til.”
”Grus i feedback loopen? Møg i tilbagekoblingen!”. Pilo morer sig over sin sjove allegori og Triss nikker kammeratligt og bekræftende.
”Du kan kalde det hvad du vil, Gigt i hjernen eller begyndende Demens. Lad os se om vi kan rense ud i hans små netværk.”
Når Triss bruger udtrykket at rense ud i de små netværk, er der tale om en kemisk proces hvor ubrugelige forbindelser ætses væk og hele systemet får en kraftig chokkur.
På et tidspunkt i menneskets historie kunne medicinske behandlinger være så voldsomme at de for den uindviede kunne forveksles med tortur. Både redskabernes mareridtsagtige udformning og dødeligheden havde torturen og lægegerningen tilfældes. Siden har mennesket både forfinet sin tortur og nedbragt dødeligheden ved medicinske indgreb, men fantasien har aldrig manglet, og grusomheden synes menneskeheden ikke at glemme. Nu påføres den blot menneskehedens viljeløse lakajer. Der synes ikke at være tale om sadisme, når nogen foreslår at sætte strøm til en kunstig hjerne, eller åbne og maltraktere en kunstig krops indre organer, men man kan ane et fravær af menneskelighed -Et bevidst fravalg af følsomhed, som når man maser et lille dyr. Et dyr der er så lille, og i sin fremtoning er så anderledes end os, at vi tør tro at det ingen forskel gør. Men et væsen som Robert ligner os mere end vores nærmeste slægtninge og alligevel benytter vi metoder på deres kroppe, som vi forbød for hundrede år siden.
Kemikalierne flyder rundt i Roberts krop sammen med hans øvrige væsker. Når de når centralnervesystemet langs hans ryg, begynder stofferne at binde sig til nervetråden og sive ind i kamrene, hvor Roberts hukommelse lever, som triliarder af partikler der er ladede i forskellig grader. Langsom frigives afhængigheder og bindinger som er for svage og et netværk af årtiers erfaring er i fare for at blive ribbet op.
Robert er ikke bekendt med stedet og mener ikke at han er blevet instrueret i at orientere sig i de nye omgivelser. Han står i mørke og frem for ham vokser en enorm mur. Han står i bunden af et rum bygget op af rå sten. Robert kan føle råheden, så kraftigt, at han føler at stenene prøver at skubbe ham fra sig. Her er ikke noget loft, ingen elektricitet, intet signal, kun månens lys, der flyder ned i hulen og oplyser den modsatte ende. Uden instrukser træder Robert ud i det kolde lys. Han står op af en gigantisk figur. Uformelig, men organisk. Der er stadig ingen instrukser og Robert går stille ud i rummet, imens hans højre hånd følger figurens uregelmæssige overflade. Hans fingres kontakt med stenene, efterlader et svagt ekko der kastes rundt i rummet og lyder som et hulkende barn. Nær den modsatte ende af rummet kan han se figuren i sin helhed og han ser en sfinks og sfinksen ser på ham. Den bærer en piges bebrejdende blik og Robert har lyst til at undskylde at han ingen instrukser har fået.
Elektrochokket slår igennem i form af serier af åbne spørgsmål og kommandoer i tusindvis. Et klart lys spredes i Roberts bevidsthed efterhånden som alle processer i hans hjerne står i kø uden at kunne svare.
Da det hele er forbi, efterlader de Robert i et mørkt lokale, men døren er ikke lukket. Kattegat flyder helt ind i værelset og strækker sig ud til verdens ende, buen i horisonten stråler som guld under den hvide himmel, og det mørke rum fyldes med skrigene fra mågerne og vindens beroligende raslen. Horisonten brydes at silhuetten fra et sejlskib der nærmer sig. Robert er fortrøstningsfuld, for han kan fornemme at han kender styrmanden.
”Uha, det var alligevel en voldsom oprydning. Det ligner nærmest at vi har udført en Lubotomi.”
”En hvad?!” Spørger Pilo undrende.
”Et hvidt snit. Det er en forældet behandlingsteknik, hvor man skærer nervebaner i hjernen over, i et forsøg på at lindre psykiske lidelser, men det er helt tilbage i forrige århundrede.”
”Wow, Fascinerende, det lyder som om man behandlede mennesker som maskiner.”
”Ja, grusomt, men det ændrer ikke på, at den slags lagde grund til den viden vi har i dag, så du kan takke de hjerneskadede og alle dem som slet ikke overlevede. Uden deres ufrivillige ofre, så stod vi måske slet ikke her i dag.”
Triss makabre salut, står ubesvaret hen og også Triss synes at være forsvundet fra overfladen i et øjeblik, imens historiens hovslag fortager sig.
”Målingerne ser almindelige ud. Det ser ud som om han sover. Vi tjekker op på ham om et døgns tid. Ok?!”

”Det bliver en god dag. Man er ulasteligt klædt og der er ikke en plet at se.” Robert vågner med det samme mantra som dagen før, men ser dagen i et nyt lys.
Robert tager sine faste ture rund i hovedsalen, værkstederne, korridorerne, helt ned til vagtstuen, de ansattes kaffeteriet på første sal, hvor han også besøger administrationen og laboratoriet. Han har også adgang til anden sal, men ikke de enkelte lokaler som konferencerummet og de kontorer som benyttes af analyseafdelingen.
Robert skridter ejendommens kvadratmetre af hver dag. Det er hans måde at kalibrere på. Robert hilser eksværdigt på de ansatte, det fodrer hans grundlæggende operativsystem ham at gøre, men ét nyt direktiv har åbenbaret sig, han har brug for at finde styrmanden.
Robert gentager sine test i de forløbne dage. Han leder efter udgange, hopper over forhindringer, svarer på spørgsmål og prøver på alle måder at tilfredsstille menneskenes divergerende og forvirrende behov.
De resultater der kommer ind, virker betydeligt mere lovende end tidligere, og Triss begynder at overveje om Robert alligevel kan sendes tilbage på arbejdsmarkedet.
”Han er blevet lynhurtig, det er som om vi har skraldet ti år ham” siger Triss opmuntret.
”Hov hvad var det?” Pilo sidder og gennemløber Robers dialog imens Robert serverer kaffe for en ældre model.
”Triss, det her er interessant.”
”Er der ellers noget jeg kan gøre for dem” kan man høre Robert sige.
”Nej tak, det er fint tak.”
”Undskyld jeg spørger, men har de kontakt med styrmanden?”
Robert synes ikke at få noget svar fra den anden model og fortsætter:
”Det er muligt at han er ude af kurs. Han skulle være ankommet i går. Han har instrukser til os alle. Men nu frygter jeg at han vil forlise, jeg ville ønske at nogen kunne varsko ham.”
”Har han fået delirium?” spørger Triss vantro.
”Ja, det ved jeg ikke. Han har jo været ansat os Star Lines. Det kan jo være et ordsprog han har samlet op.”
”Så hellere et citat fra Macbeth, end det vrøvl der. Det løber mig koldt ned ad ryggen, når jeg hører den slags fra en kunstig intelligens. Det burde absolut ikke finde sted. Han skal have et bad mere.”
Kemikalierne flyder sammen med Roberts øvrige væsker på ny, når de når centralnervesystemet langs han ryg, begynder dens partikelstruktur igen at antage en ny form imens svage afhængigheder og bindinger forvitrer.
En afrikansk Zulu kriger fra 1800-tallet står i bunden af lokalet med fronten imod Robert. Krigeren vender sig rolig mod endevæggen. Den er prydet med skjolde og spyd. Roligt tager manden et skjold ned, det er lavet af skind. Han synes at afprøve styrken i pælen på bagsiden, som både fungerer som håndtag og afstivning. Så tager han et spyd fra væggen. Han lader det balancere i sin åbne lyse håndflade. Han giver spyddet nogle puf op i luften og lader det falde tilbage i hans hånd, som for at måle det. Spyddet er kort og kraftigt. Det synes som om krigerens langsomt overfører sin kraft til spyddet imens han leger med det. Han griber fast om spyddet, fører skjoldet tæt ind til sit bryst og tager et skridt tilbage. Han spænder sin krop som var det en flitsbue og katapulterer sit våben med kraft som solens. Spyddet hæver sig ud igennem et åbent vindue og forvinder i hvidheden. 
Elektrochokket har spredt sit hvide lys og Robert vandrer ud over vandet. Foran ham ligger den forladte galeon. Den er uden styrmand, skibet er rømmet.
”Det bliver en god dag. Man er ulasteligt klædt og der er ikke en plet at se.” Robert har sagt den samme sætning siden solen stod op. Han står i klyngen foran fløjdørene og kigger ud på terrassen, den store plæne og de svajende popler.
”Jeg har været hans levnedsbeskrivelse igennem igen og jeg tror vi har begået en fejl ved at fokusere på England. Vi ved alligevel ikke hvad der foregår i Waddington, men vi ved måske hvad der skete på hans forrige opgave!”
”Den forrige opgave?”
”Det kongelige.”
”Det kongelige. Oh!” Triss bliver pludselig bleg. ”Hvornår var det nu? ’82! Terroranslaget var oktober ’82, og hvornår var Robert tilknyttet?”
”Fra 69 til 82” svarer Pilo fyndigt.
Der er stille på kontoret. De er snublet over noget, som de ikke forstår hvordan de skal forholde sig til. Det er som om deres patient har tilbageholdt hemmeligheder for dem. Som om han har spillet skuespil hele tiden, men det er dem der har været blinde. De har skåret og hakket i hans væv, og de kunne blot have sat sig ind i hvem han var. Specielt Triss mærker en følelse af skam og afsky over sin egen manglende dømmekraft. Roberts hukommelse er nu som et nedbrændt hus. Hun prøvede at ”reboote” et stykke levende historie, for at se hvorfor det ikke kunne parere ordre.
”EU-præsidenten, 32 i alt, blev myrdet den aften. Det må have været rædselsfuldt at være vidne til.” siger Pilo.
”Og nu har vi slettet det!”
EU-toppen var samlet i operaen, da de blev angrebet af Europas frie hær, som kæmper imod centralstyret. De havde fået adgang til teateret ved hjælp af falske profiler og kritikken efter angrebet lød bl.a. at personalet, som primært bestod af kybernetiske enheder af sikkerhedsmæssige årsager, ikke havde aflæst trusselsbilledet korrekt, fordi de blev forvirret af de falske profiler. Det formodedes at maskinerne blev enten ødelagt under angrebet, eller efterfølgende destrueret og hele episoden blev mørklagt.
Robert står helt op ad vinduet sammen med de andre modeller. ”Kaptajnen har givet fejlagtige oplysninger. Styrmanden er ikke ombord. Mandskabet har ikke levet op til deres ansvar. Nu er der ingen tilbage.”
Triss sidder i konferencelokalet på anden sal sammen med chefen for instituttet og den øvrige ledelse, heriblandt professor Till fra analyseafdelingen og Korbyn fra værkstederne. Triss gennemgår resultaterne af de undersøgelser de har gennemført af kybernetiske enheder igennem det sidste måned. Angående Robert, står det klart at han ikke står til at redde og han skal afsluttes, som det oprindelig også var planlagt. Triss beklager at hun ikke formåede at bjerge hans historiske data imens den endnu var læsbar.
”Sket er sket Triss. Den sag er måske også blevet belyst lige rigeligt nok.”
Der er intet tilfredsstillende i chefens konklusion og alle ved bordet ved det. Korbyn klapper forsigtigt Triss på armen, imens chefen går videre med dagens program. 
