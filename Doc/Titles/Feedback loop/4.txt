”Det bliver en god dag. Man er ulasteligt klædt og der er ikke en plet at se.” I Robert tændes der et direktiv, hans eget. Han forlader sin plads foran terrassedørene og går ind i hovedsalen. De øvrige modeller følger ham med øjnene - Bedende øjne, imens han løfter en stolerække på en metalramme op over hovedet. Stærk som en Zulu kriger, går han imod terrassedørene med stadigt hurtigere skridt og støder møblet imod døren med al kraft. Dørens lås bliver flået ud af trærammen og dørene springer op til larmen af glas og træstykker der regner ned over sten terrassen. Maskinerne vælter ud ad døren og foran dem løber Robert. De løber ad plænen om til hovedindgangen, hvor instituttets bus holder parkeret. Robert og ti til tolv andre modeller vralter ind i bussen som truer med at brase sammen under den tonstunge invasion. De er stille, men deres øjne lyser som diamanter. Deres bønfaldende blikke er forvandlet til sole af hengivenhed. Robert starter bussen og trækker ud på hovedvejen. Bag ham forstummer vagternes råb. De er ikke til at stole på tænker Robert og sætter kurs mod havet. Jeg er kaptajnen og mit skib venter på mig.
”Det bliver en god dag. Man er ulasteligt klædt og der er ikke en plet at se.” Der er ikke meget tilbage af Robert. Han er for længst blevet deaktiveret. Men de gamle modeller er ”Godt kram”, som Korbyn fra værkstederne siger, ”Og gode som reservedele.” Så Robert er stadig til stede på plejehjemmet i en vis forstand. Også hans drømme.
